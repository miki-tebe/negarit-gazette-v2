---
title: አዋጅ ቁጥር ፲፯/፲፱፻፹፰
---

# ወደ ግል ይዞታ የተዛወሩ የመንግሥት የልማት ድርጅቶች ባለ አደራ ቦርድ ማቋቋሚያ አዋጅ

የኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭(፩) መሠረት የሚከተለው ታውጇል ።

### ፩· አጭር ርዕስ

ይህ አዋጅ “ወደ ግል ይዞታ የተዛወሩ የመንግሥት የልማት ድርጅቶች ባለ አደራ ቦርድ ማቋቋሚያ አዋጅ ቍጥር ፲፯ ፲፱፻፹፰” ተብሎ ሊጠቀስ ይችላል ።

### ፪· ትርጓሜ

“የልማት ድርጅት” ማለት በአዋጅ ቍጥር ፳፭ ፲፱፻፹፬ ወይም በተመሳሳይ ሕግ መሠረት ተቋቁሞ በፕራይቬታይዜሽን ኤጀንሲ ማቋቋሚያ አዋጅ ቍጥር ፹፯ ፲፱፻፹፮ መሠረት ወደ ግል ይዞታ የተዛወረ የመንግሥት የልማት ድርጅት ወይም ቅርንጫፍ ነው።

### ፫· መቋቋም

    ፩. ወደ ግል ይዞታ የተዛወሩ የመንግሥት የልማት ድርጅቶች ባለአደራ ቦርድ (ከዚህ በኋላ “ቦርዱ” እየተባለ የሚጠራ) የሕግ ሰውነት ያለው ራሱን የቻለ የመንግሥት መሥሪያ ቤት ሆኖ በዚህ አዋጅ ተቋቁሟል ።

    ፪. ቦርዱ ተጠሪነቱ ለጠቅላይ ሚኒስትሩ ይሆናል ።

### ፬‧ ዋና መሥሪያ ቤት

የቦርዱ ዋና መሥሪያ ቤት በአዲስ አበባ ሆኖ እንደአስፈላጊነቱ በማናቸውም ሥፍራ ቅርንጫፍ ሊኖረው ይችላል ።

### ፭. ዓላማ

የቦርዱ ዓላማ የመንግሥት የልማት ድርጅቶች ወደ ግል ይዞታ በሚዛወሩበት ጊዜ ለአዲሱ ባለቤት የማይተላለፉ ተሰብሳቢ ሂሳቦችን መሰብሰብ እዳዎችንና ግዴታዎችን መረከብ የሕግ ጉዳዮችን መከታተልናእንዲሁምእነዚህን አላማዎችእንደአስፈላጊነቱ በቅልጥፍና ማስፈጸም ይሆናል ።

### ፮· ሥልጣንና ተግባር

ቦርዱ የሚከተሉት ሥልጣንና ተግባሮች ይኖሩታል ፤

    ፩. ከልማት ድርጅቱ አዲስ ባለቤት ጋር ርክክብ በሚጀመርበት ጊዜ በካዝና የሚገኘው ጥሬ ገንዘብ ተቆጥሮ በቅድሚያ ወደሚወሰን የባንክ ሂሳብ ገቢ መደረጉን ያረጋግጣል ፤ ከባንክና ከሌሎች የሂሳብ መግለጫ ሰነዶች ጋር ያገናዝባል፤
    ፪. በገንዘብ ሚኒስቴር አረካካቢነት ርክክብ በሚፈጸምበት ጊዜ የተገኘው ቋሚና አላቂ ንብረት ፡ ጥሬ እቃና ምርት በመዝገብ በሚታየው መጠንና ሁኔታ ለመሆኑ ዝርዝር የማገናዘብና የማስታረቅ ምርመራና ቍጥጥር እንዲካሄድ ያደርጋል ፤
    ፫. በፕራይቬታይዜሽን ኤጀንሲና በልማት ድርጅቱ አዲሱ ባለቤት ወይም ሰው መካከል በተፈረመው ውል በተለየ ሁኔታ ካልተወሰነ በስተቀር፤

        ሀ) የልማት ድርጅቱ ወደግል ይዞታ እስከተዛወረበት ቀን ድረስ ሳይሰበሰቡ የቀሩ የልማት ድርጅቱን ተሰብሳቢ ሂሳቦች ይሰበስባል ፤ ለመሰብሰብ ተገቢውን እርምጃ ይወስዳል፡
        ለ) የልማት ድርጅቱን እዳዎች ለመንግሥት እያቀረበ እንዲከፈሉ ያደርጋል ፤ ሲፈቀድም ራሱ ይከፍላል ፤ ሌሎች ግዴታዎችን ይፈጽማል ፡
        ሐ) የልማትድርጅቱን የተሰራባቸው ሰነዶችና መዝገቦች የሠራተኞችን ፋይሎች ተረክቦ ያስቀምጣል ፡
        መ) የልማት ድርጅቱን የሚመለከቱ የፍርድ ቤት ጉዳዮች በባለቤትነት ይረከባል ፤ ይከታተላል ፤ ከፍርድ ቤት ውጭ በስምምነት ይጨርሳል ፤
    ፬· ራሱ በሚያወጣው መርሀ ግብርና እቅድ መሠረት ባለገንዘ ቦችን ይጠራል፤አቤቱታቸውንናማስረጃዎችን ይቀበላል፤ እየመረመረና እያጣራ ይወስናል፤
    ፭. ወደ ግል ይዞታ የተዛወረውን የመንግሥት የልማት ድርጅት የመጨረሻ የሀብትና እዳ መግለጫ ማስታወቂያ ያወጣል ፤ የዚህን ማስታወቂያ ግልባጭ ለገንዘብ ሚኒስቴርና ለዋናው ኦዲተር መሥሪያ ቤት ያስተላልፋል ፤
    ፮· ስለተሰብሳቢና ተከፋይ ሂሳቦች እንዲሁም በፍርድ ቤት ክርክር ላይ ስለሚገኙ ጉዳዮች ለጠቅላይ ሚኒስትሩ ዝርዝር ሪፖርት ያቀርባል ፤ ለኢትዮጵያ ፕራይቬታይዜሽን ኤጀንሲም በግልባጭ ያሳውቃል፤
    ፯‧ ከሕጋዊ ሰውነቱ ጋር በተያያዘ የንብረት ባለቤት ይሆናል ፤ ውል ይዋዋላል ፤ በስሙ ይከሳል ፤ ይከሰሳል ፤

### ፯· የቦርዱ አቋም

ቦርዱ፤

    ፩· የሥራ አመራር ቦርድ ፤
    ፪‧ አንድ ዋና ሥራ አስኪያጅ እና ፤
    ፫· አስፈላጊው ሠራተኞች

ይኖሩታል ።

### ፰· የሥራ አመራር ቦርድ አባላት

የሥራ አመራር ቦርዱ የሚከተሉት አምስት አባላት ይኖሩታል፤

    ፩· በጠቅላይ ሚኒስትሩ የሚሰየም .......... ሰብሳቢ
    ፪‧ የገንዘብ ሚኒስቴር ተወካይ .......... አባል
    ፫. የመንግሥት የልማት ድርጅቶች ተቆጣጣሪ ባለሥልጣን ጽሕፈት ቤት ተወካይ .......... "
    ፬· የኢትዮጵያ ፕራይቬታይዜሽን ኤጀንሲ ተወካይ .......... "
    ፭. በቦርዱ አቅራቢነት በጠቅላይ ሚኒስትሩ የሚሾም የቦርዱ ዋና ሥራ አስኪያጅ .......... አባልና ፀሐፊ

### ፱· የሥራ አመራር ቦርዱ ሥልጣንና ተግባር

የሥራ አመራር ቦርዱ የሚከተሉት ሥልጣንና ተግባር ይኖሩታል፤

    ፩· የቦርዱን ሥራዎች በበላይነት ይመራል ፡ ይቆጣጠራል ፤
    ፪‧ የልማት ድርጅቱ ወደ ግል ይዞታ እስከተዛወረበት ቀን ድረስ ሳይሰበሰቡ የቀሩ ተሰብሳቢ ሂሳቦች ገቢ መደረጋ ቸውን ያረጋግጣል፤ ይቆጣጠራል፤
    ፫· የልማት ድርጅቱን እዳዎች ለመክፈል ለመንግሥት አቅርቦ ያስፈቅዳል ፤ ሲፈቀድም በአግባቡ መከፈሉን ያረጋግጣል፤ ይቆጣጠራል ፤
    ፬ የልማት ድርጅቱን የሚመለከቱ የሕግ ጉዳዮች በፍርድ ቤት ወይም ከፍርድ ቤት ውጭ በሚደረግ ስምምነት እልባት እንዲያገኙ ተገቢውን ክትትልና ቁጥጥር ያደርጋል ፤
    ፭. ለመንግሥት የሚቀርበውን የቦርዱን ዓመታዊ በጀትና የሥራ ፕሮግራም ያጸድቃል፤
    ፮· የቦርዱን ዓላማ ከግብ ለማድረስ አስፈላጊ መስሎ የሚታ የውን ሁሉ ይፈጽማል ።

### ፲· የሥራ አመራር ቦርድ አባላት ተጠያቂነት

    ፩ የሥራ አመራር ቦርዱ አባላት በዚህ አዋጅ መሠረት የተሰጣቸውን ተግባር በጥንቃቄ መፈጸም አለባቸው ።
    ፪· አባላቱ ተግባራቸውን በአግባብ ባለመፈጸማቸውምክንያት በቦርዱ መሥሪያ ቤት ላይ ለሚደርሰው ጉዳት በአንድነትና በነጠላ ተጠያቂ ይሆናሉ ።

### ፲፩· የሥራ አመራር ቦርዱ ስብሰባ

    ፩ የሥራ አመራር ቦርዱ ቢያንስ በወር አንድ ጊዜ ይሰበ ሳል፤ ሆኖም አስፈላጊ ሆኖ ሲገኝ በሰብሳቢው ጥሪ በማናቸውም ጊዜ ሊሰበሰብ ይችላል ።
    ፪· ከቦርዱ አባላት ከግማሽ በላይ የሚሆኑ በስብሰባ ላይ ከተገኙ ምልዓተ ጉባዔ ይሆናል ።
    ፫‧ ቦርዱ ውሳኔ የሚያሳልፈው በድምጽ ብልጫ ይሆናል ፤ ሆኖም ድምጽ እኩል በእኩል የተከፈለ እንደሆነ ሰበሳቢው ያለበት ወገን ሀሳብ የቦርዱ ውሳኔ ሆኖ ያልፋል።
    ፬· ቦርዱ የራሱን የስብሰባ ሥነ ሥርዓት ደንብ ያወጣል ።

### ፲፪‧ የዋናው ሥራ አስኪያጁ ሥልጣንና ተግባር

    ፩‧ ዋና ሥራ አስኪያጁ የሥራ አመራር ቦርዱ በሚሰጠው መመሪያ መሠረት የቦርዱን ሥራዎች ይመራል ያስተዳ ድራል ።
    ፪· በዚህ አንቀጽ ንዑስ አንቀጽ (፩) የተመለከተው አጠቃላይ አነጋገር እንደተጠበቀ ሆኖ ዋና ሥራ አስኪያጁ ፤

        ሀ) የሥራ አመራር ቦርዱ አባልና ፀሐፊ ሆኖ ይሠራል ፤
        ለ) በዚህ አዋጅ አንቀጽ ፮ ለቦርዱ በተሰጠው ሥልጣንና ተግባር መሠረት የሥራ አመራር ቦርዱ የሚሰጠውን መመሪያ ያስፈጽማል፤
        ሐ) በፌዴራል ሲቪል ሰርቪስ ሕጐች መሠረት የቦርዱን ሠራተኞች ይቀጥራል ፡ ያስተዳድራል ፤
        መ) የቦርዱን በጀትና የሥራፕሮግራም አዘጋጅቶ ለሥራ አመራር ቦርዱ ያቀርባል ፤
        ሠ) ለቦርዱ በተፈቀደለት በጀትና የሥራፕሮግራም መሠረት ገንዘብ ወጪ ያደርጋል ፤
        ረ) ከሶስተኛ ወገኖች ጋር በሚደረጉ ግንኙነቶች ሁሉ ቦርዱን ይወክላል፤
        ሰ) የቦርዱን የሥራእንቅስቃሴና የሂሳብ ሪፖርት አዘጋጅቶ ለሥራ አመራር ቦርዱ ያቀርባል ።
    ፫· ዋና ሥራ አስኪያጁ ለቦርዱ የሥራ ቅልጥፍና ባስፈለገ መጠን ሥልጣንና ተግባሩን በከፊል በሥሩ ላሉ ኃላፊ ዎችና ሌሎች ሠራተኞች በውክልና ሊያስተላልፍ ይችላል፤ሆኖም እርሱን ተክቶ የሚሰራው ኃላፊ ከ፴ ቀናት ለሚበልጥ ጊዜ የሚሰራ ከሆነ ውክልናው አስቀድሞ ለሥራ አመራር ቦርዱ ቀርቦ መፈቀድ አለበት።

### ፲፫· በጀት

የቦርዱ ዓመታዊ በጀት በፌዴራሉ መንግሥት ይመደባል ።

### ፲፬‧ የመብትና ግዴታ መተላለፍ

    ፩ በአዋጅ ቁጥር ፹፯ ፲፱፻፹፮ መሠረት ወደ ግል ይዞታ የተዛወረ የመንግሥት የልማት ድርጅት ርክክቡ ሲጠናቀቅ በመንግሥት የልማት ድርጅትነት የተሰጠው የሕግ ሰውነት ይሠረዛል ። ከዚህ ጊዜም ጀምሮ የመን ግሥት የልማት ድርጅትነት ሕልውናው ያበቃል ።
    ፪ ወደ ግል ይዞታ የተዛወረው የልማት ድርጅት እስከ መጨረሻው የርክክብ እለት ድረስ ያለው መብትና ግዴታ በዚህ አዋጅ ለተቋቋመው ቦርድ ይተላለፋል ።
    ፫ ወደ ግል ይዞታ የተዛወረው የልማት ድርጅት ርክክብ ሲጠናቀቅ ´ሽያጩን ሦስተኛ ወገኖች እንዲያውቁት ለማድረግ ቦርዱ ሰፊ ሥርጭት ባለው ጋዜጣ ወይም በሌላ የመገናኛ ዘዴ ሕዝቡ እንዲያውቀው ያደርጋል ።

### ፲፭‧ ስለ ሂሳብ ማጣራት ሥልጣንና ተግባር

የመንግሥት የልማት ድርጅቶች አዋጅ ቁጥር ፳፭ ፲፱፻፹፬ አንቀጽ ፵፩ ፵፭ እንደ አስፈላጊነቱ ለዚህ አዋጅ ዓላማም ተፈጻሚ ይሆናሉ ። በእነዚህ አንቀጾች ስለሂሣብ ማጣራት ለመንግሥት የልማት ድርጅቶች ተቆጣጣሪ ባለሥልጣን ጽሕፈት ቤት የተሰጠው ሥልጣንና ተግባር ወደ ግል ይዞታ የተዛወሩ የመንግሥት የልማት ድርጅቶችን በሚመለከት ለቦርዱ ተላልፋል ።

### ፲፮· አዋጁ የሚጸናበት ጊዜ

ይህ አዋጅ ከየካቲት ፭ ቀን ፲፱፻፹፰ ዓ.ም ጀምሮ የጸና ይሆናል።

**አዲስ አበባ የካቲት ፭ ቀን ፲፱፻፹፰ ዓ.ም.**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
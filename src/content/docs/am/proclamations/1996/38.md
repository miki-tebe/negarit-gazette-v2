---
title: አዋጅ ቁጥር ፴፰/፲፱፻፹፰
---

# የማኅበራዊ ዋስትና ባለሥልጣን ማቋቋሚያ አዋጅ

የኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭(፩) መሠረት የሚከተለው ታውጇል።

### ፩. አጭር ርዕስ

ይህ አዋጅ “የማኅበራዊ ዋስትና ባለሥልጣን ማቋቋሚያ አዋጅ ቁጥር ፴፰/፲፱፻፹፰” ተብሎ ሊጠቀስ ይችላል።

### ፪. ማቋቋም

፪. የማኅበራዊ ዋስትና ባለሥልጣን (ከዚህ በኋላ “ባለሥልጣኑ” እየተባለ የሚጠራ) የሕግ ሰውነት ያለው ራሱን የቻለ የፌዴራል የመንግሥት መሥሪያ ቤት ሆኖ በዚህ አዋጅ ተቋቁሟል።

፪. የባለሥልጣኑ ተጠሪነት ለሚኒስትሮች ምክር ቤት ይሆናል።

### ፫. ዋና መሥሪያ ቤት

የባለሥልጣኑ ዋና መሥሪያ ቤት በአዲስ አበባ ሆኖ እንደአስፈላጊነቱ በማናቸውም ሥፍራ ቅርንጫፍ ሊኖረው ይችላል።

### ፬. ዓላማ

የባለሥልጣኑ ዓላማ የማኅበራዊ ዋስትና ፕሮግራሞች እንዲጠናከሩና እንዲስፋፉ ማድረግ ይሆናል።

### ፭. ሥልጣንና ተግባር

ባልሥልጣኑ የሚከተሉት ሥልጣንና ተግባሮች ይኖሩታል፤

    ፩. የማኅበራዊ ዋስትና ሕጐች፡ ደንቦችና መመሪያዎችን በሥራ ላይ ያውላል፣
    ፪. የማኅበራዊ ዋስትና ፕሮግራሞች ስለሚጠናከሩበትና ስለሚስፋፉበት ሁኔታ ጥናት እያካሄደ ለመንግሥት ያቀርባል፡
    ፫. የማኅበራዊ ዋስትና መዋጮዎችን ይሰበስባል፡ በየመሥሪያ ቤቱ የማኅበራዊ ዋስትና መዋጮ ሂሣብ መዝገብ በሚገባ መያዙን ያረጋግጣል፡ አስፈላጊም ሲሆን ሰነዶችና መዛግብትን ይመረምራል፡ መዋጮ በወቅቱ ገቢ በማያደርጉና መረጃዎችን በማይልኩ አሠሪ መሥሪያ ቤቶች ላይ ሕጋዊ እርምጃ ይወስዳል፤
    ፬. የማኅበራዊ ዋስትና ፈንዶችን ያስተዳድራል፡ ለእያንዳዱ ፈንድ የተለየ የሂሣብ መዝገብ ይይዛል፤
    ፭. ለማኅበራዊ ዋስትና መብት ብቁ የሚያደርጉ ማስረጃዎችን በቅድሚያ አሰባስቦ ያጣራል፡ ይመዘግባል፡ ከአሠሪ መሥሪያ ቤቶች በየጊዜው በሚደርሱት የለውጥ ማስታወቂያዎች መሠረት ማስረጃዎችን ወቅታዊ ያደርጋል፡
    ፮. የማኅበራዊ ዋስትና ባለመብት አግባብ ባለው ሕግ መሠረት ሊያገኝ የሚገባውን የአበል መጠን ይወስናል፡ አስፈላጊ ሰነዶች መዘጋጀታቸውንና ክፍያ በአግባቡ መፈጸሙን ያረጋግጣል፡
    ፯. የአበል መክፈያ ጣቢያዎች ተለይተው እንዲታወቁ ያደርጋል፡ አግባብ ካላቸው መሥሪያ ቤቶች ጋር በመተባበር እንደአስፈላጊነቱ አዳዲስ የአበል መክፈያ ጣቢያዎችን ያቋቁማል፡
    ፰. አግባብ ባላቸው ሕጐች መሠረት በሚቀርቡ የማኅበራዊ ዋስትና መብትና ጥቅም ጥያቄዎች ላይ ውሳኔ ይሰጣል፤
    ፱. ከማኅበራዊ ዋስትና መዋጮዎች ለክፍያና ለመጠባበቂያ የሚውለውን ቀንሶ ቀሪውን ትርፋማና አስተማማኝ በሆኑ የኢንቨስትመንት ሥራዎች ላይ ያውላል፤
    ፲. የማኅበራዊ ዋስትና ፈንዶች በየተወሰነ ጊዜ በሂሣብ ስሌት አዋቂዎች (አክቹዋሪ)እንዲጠኑናእንዲመረመሩ ያደርጋል፤
    ፲፩. የንብረት ባለቤት ይሆናል' ውል ይዋዋላል' በስሙ ይከሳል ይከሰሳል፡
    ፲፪. ዓላማውን ከግብ ለማድረስ የሚያስፈልጉ ሌሎች ተግባሮችን ያከናውናል ።

### ፮. የባለሥልጣኑ አቋም

ባለሥልጣኑ፡

    ፩. የሥራ አመራር ቦርድ (ከዚህ በኋላ “ቦርዱ” እየተባለ የሚጠራ) ፡

    ፪. በመንግሥት የሚሾም አንድ ዋና ሥራ አስኪያጅ ፡ እና

    ፫. አስፈላጊው ሠራተኞች፡ ይኖሩታል።

### ፯ የቦርዱ አባላት

ቦርዱ ሰብሳቢውን ጨምሮ በመንግሥት የሚሰየሙ አባላት ይኖሩታል። ቁጥራቸውም እንደአስፈላጊነቱ ይወሰናል።

### ፰‧ የቦርዱ ሥልጣንና ተግባር

ቦርዱ የሚከተሉት ሥልጣንና ተግባሮች ይኖሩታል ፡

    ፩. የባለሥልጣኑን ሥራዎች በበላይነት ይመራል፡ ይቆጣጠራል፡
    ፪. የባለሥልጣኑን የአጭርና የረጅም ጊዜ ዕቅድ እንዲሁም ዓመታዊ የሥራ ፕሮግራምና በጀት መርምሮ ያጸድቃል፡
    ፫. የማኅበራዊ ዋስትና ፈንዶችን አስተዳደር ይቆጣጠራል፡ በዚህ አዋጅ አንቀጽ ፭(፱) መሠረት የሚደረጉ የኢንቨስትመንት ዕቅዶች መንግሥት በሚያወጣው አጠቃላይ መመሪያ መሠረት መፈጸማቸውን ይቆጣጠራል፣
    ፬. የባለሥልጣኑን ዓመታዊ የሥራ አፈጻጸም ሪፖርት ያጸድቃል፡
    ፭. በዋናው ሥራ አስኪያጅ በሚቀርቡ የባለሥልጣኑን አስተዳደርና አመራር በሚመለከቱ ሌሎች ጉዳዮች ላይ ይወስናል።

### ፱‧ የቦርዱ ስብሰባ

    ፩. ቦርዱ በሦስት ወር አንድ ጊዜ ይሰበሰባል፡ሆኖም አስፈላጊ ሆኖ ሲገኝ በሰብሳቢው ጥሪ በማናቸውም ጊዜ ሊሰበሰብ ይችላል ።
    ፪. በቦርዱ ስብሰባ ላይ አብዛኞቹ አባላት ከተገኙ ምልዓተ ጉባዔ ይሆናል ።
    ፫. የቦርዱ ውሳኔ የሚተላለፈው በስብሰባው በተገኙ አባሎች በአብዛኛው ድምጽ ሲደገፍ ነው፡ ሆኖም ድምጹ እኩል ለእኩል የተከፈለ እንደሆነ ሰብሳቢው ወሳኝ ድምጽ ይኖረዋል ።
    ፬. ቦርዱ የራሱን የስብሰባ ሥነ ሥርዓት ደንብ ሊያወጣ ይችላል ።
    ፭. ለቦርዱ አባላት ሊከፈል የሚገባው አበል በመንግሥት ይወሰናል ።

### ፲‧ የዋናው ሥራ አስኪያጅ ሥልጣንና ተግባር

    ፩. ዋናው ሥራ አስኪያጅ የባለሥልጣኑ ዋና ሥራ አስፈጻሚ ሆኖ ቦርዱ በሚሰጠው አጠቃላይ መመሪያ መሠረት የባለሥልጣኑን ሥራዎች ይመራል፡ ያስተዳድራል ።
    ፪. በዚህ አንቀጽ ንዑስ አንቀጽ (፩) የተመለከተው አጠቃላይ አነጋገር እንደተጠበቀ ሆኖ፡ ዋናው ሥራ አስኪያጅ፡
        ሀ) በዚህ አዋጅ አንቀጽ ፭ የተመለከተውን የባለሥልጣኑን ሥልጣንና ተግባር በሥራ ላይ ያውላል ፡
        ለ) የፌዴራል ሲቪል ሰርቪስ ሕግን መሠረታዊ ዓላማዎች ተከትሎ ቦርዱ በሚያጸድቀው መመሪያ መሠረት የባለሥልጣኑን ሠራተኞች ይቀጥራል፡ ያስተዳድራል፡
        ሐ) የባለሥልጣኑን ዓመታዊ በጀትና የሥራ ፕሮግራም አዘጋጅቶ ለቦርዱ ያቀርባል ፡ ሲፈቀድም በሥራ ላይ ያውላል ፡
        መ) ለባለሥልጣኑ በተፈቀደለት በጀትና የሥራ ፕሮግራም መሠረት ገንዘብ ወጪ ያደርጋል ፣
        ሠ) ከሦስተኛ ወገኖች ጋር በሚደረጉ ግንኙነቶች ሁሉ ባለሥልጣኑን ይወክላል ፡
        ረ) የባለሥልጣኑን የሥራ እንቅስቃሴና የሂሣብ ሪፖርት አዘጋጅቶ ለቦርዱ ያቀርባል ።
    ፫. ዋናው ሥራ አስኪያጅ ለባለሥልጣኑ ሥራ ቅልጥፍና ባስፈለገ መጠን ከሥልጣንና ተግባሩ በከፊል ለባለሥልጣኑኃላፊዎችና ሌሎች ሠራተኞች በውክልና ሊያስተላልፍ ይችላል ።

### ፲፩ _ ስለማኅበራዊ ዋስትና ይግባኝ ሰሚ ጉባኤ

    ፩. የማኅበራዊ ዋስትና መብትንና ጥቅምን በሚመለከት ባለሥልጣኑ በሚሰጠው ውሳኔ ላይ የሚቀርቡትን ይግባኞች እየመረመረ የመጨረሻ ውሳኔ የሚሰጥ የማኅበራዊ ዋስትና ይግባኝ ሰሚ ጉባዔ ይቋቋማል ።
    ፪. የጉባዔው አባላት አሰያየምና አደረጃጀቱ በመንግሥት መመሪያ ይወሰናል ።
    ፫ የይግባኝ አቤቱታ ለጉባዔው መቅረብ የሚችለው ይግባኝ በሚባልበት ጉዳይ ላይ ውሳኔ በተሰጠ በአንድ ዓመት ጊዜ ውስጥ ነው ።
    ፬ ጉባዔው ይግባኝ የቀረበበትን የባለሥልጣኑን ውሳኔ መለወጥ፡ ማሻሻል ወይም ማጽናት ይችላል ።
    ፭‧ ጉባዔው የራሱን የአሠራር ሥነ ሥርዓት ደንብ ያወጣል።

### ፲፪ በጀት

የባለሥልጣኑ በጀት ከሚከተሉት ምንጮች የተውጣጣ ይሆናል፡

    ፩ ባለሥልጣኑ ከሚያስገኛቸው የኢንቨስትመንትና ሌሎች ገቢዎች፡ እና
    ፪‧ የፌዴራሉ መንግሥት ከሚሰጠው ድጐማ ።

### ፲፫‧ ስለሂሣብ መዛግብት

    ፩ ባለሥልጣኑ የተሟሉና ትክክለኛ የሆኑ የሂሣብ መዛግብት ይይዛል ።
    ፪ _ የባለሥልጣኑ የሂሣብ መዛግብትና ገንዘብ ነክ ሰነዶች በዋናው ኦዲተር _ ወይም እርሱ በሚሰይማቸው ኦዲተሮች በየዓመቱ ይመረመራሉ።

### ፲፬. የተሻሩ ሕጐች

የሚከተሉት በዚህ አዋጅ ተሽረዋል ፡

    ፩ የመንግሥት ሠራተኞች የጡረታ አዋጅ ቁጥር ፪፻፱ ፲ሀ፻፶፭ (እንደተሻሻለ)ከአንቀጽ ፴፭ እስከ አንቀጽ ፵፩፡
    ፪ የመንግሥት አገልግሎት ጡረታ ጉባዔ ቻርተር የሕግ ክፍል ማስታወቂያ ቁጥር ፪፻፶ ፲፱፻፶፬ ።

### ፲፭‧ መብትና ግዴታ ስለማስተላለፍ

በሕግ ሳይቋቋም የጡረታና ማኅበራዊ ዋስትና ባለሥልጣን በመባል ይታወቅ የነበረው አካል መብትና ግዴታ በዚህ አዋጅ ለባለሥልጣኑ ተላልፋል።

### ፲፮· አዋጁ የሚጸናበት ጊዜ

ይህ አዋጅ ከሰኔ ፳፭ ቀን ፲፱፻፹፰ ዓ·ም· ጀምሮ የጸና ይሆናል።

**አዲስ አበባ ሰኔ ፳፭ ቀን ፲፱፻፹፰ ዓ·ም·**

> ##### ዶ ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
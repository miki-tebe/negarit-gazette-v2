---
title: አዋጅ ቁጥር ፳፬᜵፲፱፻፹፰
---

# የፌዴራል ዳኞች አስተዳደር ጉባኤ ማቋቋሚያ አዋጅ

በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት ነጻ የዳኝነት አካል የተቋቋመ በመሆኑ ፤

ይህንኑ በሕገመንግሥት የተረጋገጠውን የዳኝነት ነጻነት ለማረጋገጥ ከሚያስችሉት መሠረታዊ ጉዳዮች አንዱና ዋነኛው የዳኞች አስተዳደርን ከማናቸውም የመንግሥት አካል ወይም ባለሥልጣን ተጽዕኖ ነጻ በሆነ ሁኔታ እንዲመራ ማድረግ በመሆኑ፤

በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭(፩) መሠረት የሚከተለው ታውጇል ።

#### ፩- አጭር ርዕስ

ይህ አዋጅ “የፌዴራል ዳኞች አስተዳደር ጉባኤ ማቋቋሚያ አዋጅ ቁጥር ፳፬ ፲፱፻፹፰” ተብሎ ሊጠቀስ ይችላል ።

#### ፪‧ ትርጓሜ

በዚህ አዋጅ ውስጥ ፤

    1. “የዲሲፕሊን ጥፋት” ማለት በዲሲፕሊንና በሥነ ምግባር ደንብ የተመለከተው ጥፋት ሲሆን በወንጀል ተከሶ ጥፋተ ኝነቱ የተረጋገጠበትን ፣ በጉቦና በአማላጅ የሚሠራን ፤ በዘር፣ በሃይማኖት ፣ በፆታና በፖለቲካ አመለካከት አድልዎ የሚያደርግን ወይም ባለጉዳይ የሚያጉላላን ይጨምራል ፤

    2. “ጉልህ የሆነ የሥራ ችሎታና ቅልጥፍና ማነስ” ማለት በዲሲፕ ሊንና በሥነ ምግባር ደንብ የተመለከተው ሲሆን በዳኝነት ሥራው ላይ ሙያው ከሚጠይቀው የትምህርትና የልምድ ችሎታ በታች የሆነ የሕግና የፍሬ ነገር ስሕተት የሚፈጽምን ወይም ከሚገባው ጊዜ በላይ ክርክር የሚያራዝምን ይጨምራል።

#### ፫ የዳኞች አስተዳደር ጉባኤ መቋቋም

የፌዴራል ዳኞች አስተዳደር ጉባዔ (ከዚህ በኋላ “ጉባዔው” እየተባለ የሚጠራ) በዚህ አዋጅ ተቋቁሟል ።

#### ፬. የጉባዔው አባላት

    1. ጉባዔው የሚከተሉት አባላት ይኖሩታል ፤

        a) የፌዴራል ጠቅላይ ፍርድ ቤት ፕሬዚዳንት - ሰብሳቢ

        b) የፌዴራል ጠቅላይ ፍርድ ቤት ምክትል ፕሬዚዳንት - አባል

        c) የሕዝብ ተወካዮች ምክር ቤት ሦስት አባላት - "

        d) ከፌዴራል ጠቅላይ ፍርድ ቤት ዳኞች በሥራ ቀደምትነት ያለው አንድ ዳኛ - "

        e) የፌዴራል ከፍተኛ ፍርድ ቤት ፕሬዚዳንት - "

        f) ከፌዴራል ከፍተኛ ፍርድ ቤት ዳኞች በሥራ ቀደምትነት ያለው አንድ ዳኛ - "

        g) የፌዴራል የመጀመሪያ ደረጃ ፍርድ ቤት ፕሬዚዳንት - "

    2. ጉባዔው የራሱን ፀሐፊ ከአባላቱ መካከል ይመርጣል ።

    3. ሰብሳቢው በማይኖርበት ጊዜ የጠቅላይ ፍርድ ቤት ምክትል ፕሬዚዳንት ሰብሳቢውን ተክቶ ይሰራል ።

#### ፭. የጉባዔው ሥልጣንና ተግባር

ጉባዔው ከዚህ በታች የተዘረዘሩት ሥልጣንና ተግባሮች ይኖሩታል ፤

    1. በጉባዔው አባላት ከተጠቆሙ ዕጩዎች መካከል በዚህ አዋጅ አንቀጽ ፰ መሠረት ለዳኝነት ብቁ የሆኑትን ዕጩ ዳኞች ይመርጣል ፤

    2. በሕገመንግሥቱ አንቀጽ ፹፩(፬) መሠረት የክልል ዳኞች አስተዳደር ጉባዔ በሚያቀርብለት የክልል ጠቅላይና ከፍተኛ ፍርድ ቤት እጩ ዳኞች ላይ አስተያየቱን ይሰጣል፤

    3. የፌዴራል ዳኞች የሚመሩበትን የዲሲፕሊንና የሥነ ምግባር ደንብ ያወጣል ፤

    4. ስለፌዴራል ዳኞች ዝውውር ፣ ደመወዝ ፣ አበል ፣ የደረጃ ዕድገት፣ ህክምናና ምደባ ይወስናል ፤

    5. በዚህ አዋጅ አንቀጽ ፱ መሠረት የሚቀርቡ ጉዳዮችን መርምሮ በሕገ መንግሥቱ አንቀጽ ፸፱(፬) መሠረት ይወስናል ፤ ውሳኔው በህዝብ ተወካዮች ምክር ቤት እስከሚጸድቅ ድረስ ዳኛውን ከሥራ ለማገድ ይችላል ። ዝርዝሩ በዳኞች የዲሲፕሊንና የሥነ ምግባር ደንብ ይወሰናል ።

#### ፮. የጉባዔው ስብሰባ

    1. ጉባዔው በወር አንድ ጊዜ መደበኛ ስብሰባ ያደርጋል ፣ ሆኖም አስፈላጊ ሆኖ ሲገኝ በማናቸውም ጊዜ ሊሰበሰብ ይችላል ።

    2. ከጉባዔው አባላት አብዛኛዎቹ ከተገኙ ምልዓተ ጉባዔ ይሆናል ።

    3. የጉባዔው ውሣኔዎች በድምፅ ብልጫ ያልፋሉ ፣ ሆኖም ድምጽ እኩል በኩል የተከፈለ እንደሆነ ሰብሳቢው ወሣኝ ድምጽ ይኖረዋል ።

    4. የዲሲፕሊን ክስ የቀረበበት ማንኛውም የጉባኤ አባል ዳኛ ጕዳዩ በሚታይበት ጊዜ በጉባዔው ስብሰባ ላይ በአባልነት መቀመጥ አይችልም ።

    5. የዚህ አንቀጽ ንዑስ አንቀጽ (፩) ፣ (፪) ፣ (፫) እና (፬) ድንጋጌዎች እንደተጠበቁ ሆነው ፡ ጉባዔው የራሱን የስብሰባ ሥነሥርዓት ደንብ ማውጣት ይችላል ።

#### ፯. የጉባዔው ሰብሳቢ ሥልጣንና ተግባር

የጉባዔው ሰብሳቢ የሚከተሉት ሥልጣንና ተግባሮች ይኖሩታል፤

    1. የጉባዔውን ጽሕፈት ቤት በበላይነት ይመራል ፣ ይቆጣ ጠራል፤

    2. የጉባዔውን ስብሰባ ይጠራል ፣

    3. የጉባዔውን ስብሰባ በሊቀ መንበርነት ይመራል ፤

    4. በዚህ አዋጅ አንቀጽ ፭(፩) መሠረት በጉባዔው አባላት የተጠቆሙትን ግለሰቦች አጭር የሕይወት ታሪክ መግለጫ አዘጋጅቶ ለጉባዔው ያቀርባል ፣ በጉባዔው የተመረጡትን ዕጩ ዳኞች ለጠቅላይ ሚኒስትሩ ያቀርባል።

#### ፰‧ ለዳኝነት ለመመረጥ የሚያበቁ ሁኔታዎች

    1. የሚከተሉትን ሁኔታዎች የሚያሟላ ማንኛውም ኢትዮጵያዊ የፌዴራል ዳኛ ሆኖ ሊሾም ይችላል ፤

        a) ለሕገ መንግሥቱ ታማኝ የሆነ ፤

        b) በሕግ ትምህርት የሰለጠነ ወይም በልምድ በቂ የሆነ የሕግ ዕውቀት ያለው ፤

        c) በታታሪነቱ ፡ በፍትሐዊነቱና በሥነ ምግባሩ መልካም ስም ያተረፈ ፤

        d) በዳኝነት ሙያ ለመሰማራት ፈቃደኛ የሆነ ፡ እና

        e) ዕድሜው ከ፳፭ ዓመት ያላነሰ ።

    2. ማንኛውም ሰው በመንግሥት ሕግ አውጭ ወይም አስፈጻሚ ውስጥ ወይም በማንኛውም የፖለቲካ ድርጅት በአባልነት በሚያገለግልበት ጊዜ አጣምሮ የዳኝነት ሥራ ሊሠራ አይችልም ።

#### ፱· የዳኞች ከሥራ መሰናበት

ማንኛውም የፌዴራል ዳኛ ከሥራ የሚሰናበተው በሚከተሉት ምክንያቶች ይሆናል፤

    1. ሥራውን ለመልቀቅ ሲፈልግ የሁለት ወር የጽሑፍ ማስጠንቀቂያ በመስጠት፤

    2. ዕድሜው ስድሣ (፰) ዓመት ሲሞላው ፤

    3. በሕመም ምክንያት ተግባሩን በተገቢው ሁኔታ ማከናወን አይችልም ተብሎ ሲወሰን ፤

    4. የዲሲፕሊን ጥፋት ፈጽሞ ሲገኝ ፤

    5. ጉልህ የሆነ የሥራ ችሎታና ቅልጥፍና አንሶታል ተብሎ ሲወሰን ፤

    6. የዳኞች የዲሲፕሊንና የሥነ ምግባር ደንብን ተላልፎ ሲገኝ

#### ፲· አቤቱታ ስለማቅረብ

ማንኛውም ሰው በዚህ አዋጅ አንቀጽ ፱ የተመለከቱትን ተላልፎ በሚገኝ የፌዴራል ዳኛ ላይ ለጉባዔው አቤቱታ ማቅረብ ይችላል።

#### ፲፩‧ ቃለ መሐላ

ዳኞች ሥራቸውን ከመጀመራቸው በፊት የሚከተለውን ቃለ መሐላ ይፈጽማሉ፤

እኔ............……በዛሬው ዕለት ......... ፍርድ ቤት ዳኛ በመሆን ተሹሜ ሥራዬን ስጀምር የተጣለብኝን ከፍተኛ ኃላፊነት በታማኝነት ለመፈጸም ቃል እገባለሁ ።

#### ፲፪· የተሻሩ ሕጎች

አዋጅ ቁጥር ፳፫ ፲፱፻፹፬ በዚህ አዋጅ ተሽሯል ።

#### ፲፫‧ መብትና ግዴታ ስለማስተላለፍ

በአዋጅ ቁጥር ፳፫ ፲፱፻፹፬ የተቋቋመው የዳኞች አስተዳደር ጉባዔ መብትና ግዴታ በዚህ አዋጅ ለተቋቋመው ጉባዔ ተላልፋል ።

#### ፲፬· አዋጁ የሚጸናበት ጊዜ

ይህ አዋጅ ከየካቲት ፯ ቀን ፲፱፻፹፰ ዓ.ም ጀምሮ የፀና ይሆናል።

**አዲስ አበባ የካቲት ፯ ቀን ፲፱፻፹፰ ዓ.ም.**

> ##### ዶ ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
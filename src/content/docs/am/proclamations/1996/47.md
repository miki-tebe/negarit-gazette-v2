---
title: አዋጅ ቁጥር ፵፯/፲፱፻፹፱
---

# የመሠረታዊ ብረታ ብረትና ኢንጂነሪንግ ኢንዱስትሪ ኤጀንሲን ለማቋቋም የወጣ አዋጅ

የመሠረታዊ ብረታ ብረትና የኢንጂነሪንግ ኢንዱስትሪ ዘርፍ እንዲጐለብትና ለአጠቃላይ የኢኮኖሚ እድገት ድጋፍ እንዲሰጥ ማድረግ በማስፈለጉ፤

በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭(፩) መሠረት የሚከተለው ታውጇል።

### ፩. አጭር ርዕስ

ይህ አዋጅ «የመሠረታዊ ብረታ ብረትና ኢንጂነሪንግ ኢንዱስትሪ ኤጀንሲ ማቋቋሚያ አዋጅ ቁጥር ፵፯/፲፱፻፹፱» ተብሎ ሊጠቀስ ይችላል።

### ፪. ትርጓሜ

በዚህ አዋጅ ውስጥ ፤

    ፩· «የመሠረታዊ ብረታ ብረት ኢንዱስትሪ»ማለት የማዕድናት ውጤት የሆኑ የተለያዩ ብረታ ብረቶችን ለሌሎች ኢንዱስት ሪዎች በሚያገለግሉበት ሁኔታ የሚያዘጋጅኢንዱስትሪ ነው፡

    ፪· «የኢንጂነሪንግ ኢንዱስትሪ»ማለት የተለያዩ የኢንጂነሪንግ ውጤት የሆኑ መገልገያ ቁሳቁሶችና የካፒታል ዕቃዎች የሚያመርት ኢንዱስትሪ ነው ፤

    ፫· «ውዳቂ ብረታ ብረት» ማለት አገልግሎት የማይሰጡ ብረታ ብረት ነክ የመከላከያ ወይም የሲቪል መሣሪያዎችና የመሣሪያዎች አካላትና መለዋወጫዎች ሲሆኑ ከነዚሁ ጋር የተያያዙ ብረታ ብረት ያልሆኑ አካላትን ይጨምራል።

### ፫. መቋቋም

    ፩· የመሠረታዊ ብረታ ብረትና ኢንጂነሪንግ ኢንዱስትሪ ኤጀንሲ (ከዚህ በኋላ «ኤጀንሲው» እየተባለ የሚጠራ) የሕግ ሰውነት ያለው ራሱን የቻለ የፌዴራል መንግሥት መሥሪያ ቤት ሆኖ በዚህ አዋጅ ተቋቁሟል።

    ፪· ኤጀንሲው ተጠሪነቱ ለጠቅላይ ሚኒስትሩ ይሆናል ።

### ፬. ዋና መሥሪያ ቤት

የኤጀንሲው ዋና መሥሪያ ቤት አዲስ አበባ ሆኖ እንደአስፈላጊነቱ በማናቸውም ሥፍራ ቅርንጫፍ መሥሪያ ቤት ሊኖረው ይችላል።

### ፭. ዓላማ

የኤጀንሲው ዓላማ የመሠረታዊ ብረታ ብረትና የኢንጂነሪንግ ኢንዱስትሪ ዘርፍ እንዲጐለብትና ለአጠቃላይ ኢኮኖሚ ዕድገት ድጋፍ እንዲሰጥ ማድረግ ይሆናል።

### ፮. ሥልጣንና ተግባር

ኤጀንሲው የሚከተሉት ሥልጣንና ተግባሮች ይኖሩታል ፤

    ፩· የአገሪቱን የኢንዱስትሪ ፖሊሲን መሠረት በማድረግ የመሠ ረታዊ ብረታ ብረትና የኢንጂነሪንግ ኢንዱስትሪ ዘርፍ የሚመራበትን ፖሊሲ የማዘጋጀት ፤ ሲፈቀድም ተግባራዊነቱን የመከታተል፤

    ፪· የኢንዱስትሪ ዘርፉ እንዲስፋፋ የገበያ ጥናትና የማበረታታት ተግባራትን የማከናወን፤

    ፫· የኢንዱስትሪ ዘርፉን ዕድገትና የሙያ ብቃትን ሊያጐለብት የሚችል ቴክኖሎጂና ምርት በመምረጥ ረገድ አገልግሎት የመስጠት፤

    ፬‧ በመንግሥት የልማት ድርጅቶች አዋጅ ቁጥር ፳፭/፲፱፻፹፬ በሌላ አኳኋን የተደነገገ ቢኖርም ፥ በኢንዱስትሪ ዘርፉ የተሠማሩ የመንግሥት የልማት ድርጅቶችን የማምረት አቅም ለማጐልበትና በአግባቡ ለመጠቀም እንዲቻል እንደገና አስተካክሎ የማዋቀርና በአጠቃላይ ስለአደረጃጀታቸውና ከፋይናንስ አስተዳደራቸው በስተቀር በሌሎች ጉዳዮች ላይ አመራር የመስጠትና የመቆጣጠር፤

    ፭‧ በኢንዱስትሪ ዘርፉ የተሠማሩ ድርጅቶችን የማምረት አቅምና የቴክኖሎጂ ብቃት በማጥናት፤
        ሀ) ቁልፍ የሆኑ ምርቶች የሚመረቱበትን መንገድ የማመቻቸት፣
        ለ) በአገሪቱ ለሚቋቋሙ ፕሮጀክቶች አስፈላጊ የሆኑ ምርቶች አገር ውስጥ እንዲመረቱ ጥረት የማድረግ፤
        ሐ) አዳዲስ ዲዛይኖችና ምርቶች በአገር ውስጥ የመሥራት አቅም እንዲጐለብት መንገድ የመፈለግና ድጋፍ የማድረግ ፤
        መ) ሌሎች ዲዛይኖችና ምርቶች አገር ውስጥ የሚመረቱበትን መንገድ የመፈለግና ድጋፍ የማድረግ።

    ፮· በኢንዱስትሪ ዘርፉ የግል ባለሀብቶችን ተሳትፎ የማበረታታት፤

    ፯· የኢንዱስትሪ ዘርፉን የምህንድስናና የቴክኒክ ሙያን በሚመለከት ጥናት በማካሄድ ለአገሪቱ ተስማሚ የሆነ የሙያ ደረጃ ምደባ የማካሄድ፤ በኢንዱስትሪ ዘርፉ የሚሠማሩ የአማካሪዎችንና ኮንትራክተሮችን ችሎታና የሙያ ብቃት የማረጋገጥ ፥ የሙያ መስኩ እንዲዳብር የማበረታታት፤

    ፰· የኢንዱስትሪ ዘርፉን የምርት ጥራት ለማሳደግ የሚያስችል ዘመናዊ የማኔጅመንት የምህንድስናና የአመራረት ዘዴን የማበረታታት፤

    ፱· በኢንዱስትሪ ዘርፉ የፕሮጀክት ሃሳቦች በማመንጨትና በማዘጋጀት የምክር አገልግሎት የመስጠት፤

    ፲· በኢንዱስትሪ ዘርፉ ጥናትና ምርምር የማካሄድ ፥ የምርምርና ሥርጸት ማዕከላት እንዲቋቋሙ የማበረታታት፤

    ፲፩‧ የመንግሥት ንብረት የሆኑ ውዳቂ ብረታ ብረቶች እንዲሰባሰቡ፡ በሀገር ውስጥም ሆነ በውጭ ሀገር እንዲሸጡ የማድረግ፤

    ፲፪‧ የንብረት ባለቤት የመሆን፡ ውል የመዋዋል ፥ በስሙ የመክሰስና የመከሰስ፤

    ፲፫· ዓላማውን ከግብ ለማድረስ የሚረዱ ሌሎች ተግባሮችን የማከናወን።

### ፯. የኤጀንሲው አቋም

ኤጀንሲው፣

    ፩· የሥራ አመራር ቦርድ፡

    ፪. በመንግሥት የሚሾሙ አንድ ኃላፊና አስፈላጊ የሆኑ ምክትል ኃላፊዎች ፡ እና

    ፫· አስፈላጊ ሠራተኞች
ይኖሩታል ።

### ፰. የቦርድ አባላት

ቦርዱ ቁጥራቸው በመንግሥት ተወስኖ የሚሾሙ አባላት ይኖሩታል።

### ፱. የቦርዱ ሥልጣንና ተግባር

ቦርዱ የሚከተሉት ሥልጣንና ተግባሮች ይኖሩታል፤

    ፩· የኤጀንሲውን ሥራዎች በበላይነት ይመራል፡ ይቆጣጠራል፤

    ፪· የኤጀንሲውን የአጭርና የረጅም ጊዜ ዕቅድ እንዲሁም ዓመታዊ የሥራ ፕሮግራምና በጀት ያጸድቃል ፡ በተግባር መተርጐሙን ያረጋግጣል፤

    ፫· ኤጀንሲው በዚህ አዋጅ አንቀጽ ፮ (፬) መሠረት የሚመራቸውን የመንግሥት የልማት ድርጅቶች በሚመለከቱ የፖሊሲ ጉዳዮች ላይ ውሳኔ ይሰጣል፤

    ፬. የኤጀንሲውን ዓመታዊ የሥራ አፈጻጸም ሪፖርት ያጸድቃል፤

    ፭. በኃላፊው በሚቀርቡ የኤጀንሲውን አስተዳደርና አመራር በሚመለከቱ ሌሎች ጉዳዮች ላይ ይወስናል።

### ፲ የቦርዱ ስብሰባ

    ፩· ቦርዱ በሦስት ወር አንድ ጊዜ ይሰበሰባል ፤ ሆኖም አስፈላጊ ‚ሆኖ ሲገኝ በሰብሳቢው ጥሪ በማናቸውም ጊዜ ሊሰበሰብ ይችላል።

    ፪· በቦርዱ ስብሰባ ላይ አብዛኞቹ አባላት ከተገኙ ምልዓተ ጉባዔ ይሆናል።

    ፫· የቦርዱ ውሳኔ የሚተላለፈው በስብሰባው በተገኙ አባሎች በአብዛኛው ድምጽ ሲደገፍ ይሆናል፡ ሆኖም ድምጹ እኩል ለእኩል የተከፈለ እንደሆነ ሰብሳቢው ወሳኝ ድምጽ ይኖረዋል።

    ፬. የዚህ አንቀጽ ድንጋጌዎችእንደተጠበቁ ሆነው ቦርዱ የራሱን የስብሰባ ሥነ ሥርዓት ደንብ ሊያወጣ ይችላል።

### ፲፩ የኃላፊው ሥልጣንና ተግባር

    ፩· ኃላፊው የኤጀንሲው ዋና ሥራ አስፈጻሚ በመሆን ከቦርዱ በሚሰጠው አጠቃላይ መመሪያ መሠረት የኤጀንሲውን ሥራ ይመራል፥ ያስተዳድራል።

    ፪· የዚህ አንቀጽ ንዑስ አንቀጽ (፩) አጠቃላይ አነጋገር እንደተጠበቀ ሆኖ ኃላፊው ፤

        ሀ) በዚህ አዋጅ አንቀጽ ፮ የተመለከተውን የኤጀንሲውን ሥልጣንና ተግባር ሥራ ላይ ያውላል፤

        ለ) የፌዴራል ሲቪል ሰርቪስ ሕግን መሠረታዊ ዓላማዎች ተከትሎ ቦርዱ በሚያጸድቀው መመሪያ መሠረት የኤጀንሲውን ሠራተኞች ይቀጥራል ፥ ያስተዳድራል፤

        ሐ) የኤጀንሲውን የሥራ ፕሮግራምና በጀት ያዘጋጃል፡ ሲፈቀድም በሥራ ላይ ያውላል፤

        መ) ለኤጀንሲው በተፈቀደው በጀት መሠረት ገንዘብ ወጪ ያደርጋል ፤

        ሠ) ከሦስተኛ ወገኖች ጋር በሚደረግ ግንኙነት ሁሉ ኤጀንሲውን ይወክላል፤

        ረ) የኤጀንሲውን የሥራ እንቅስቃሴና የሂሣብ ሪፖርት አዘጋጅቶ ለቦርዱ ያቀርባል።

    ፫· ኃላፊው ለኤጀንሲው የሥራ ቅልጥፍና ባስፈለገ መጠን ከሥልጣንና ተግባሩ በከፊል ለኤጀንሲው ሌሎች ኃላፊዎችና ሠራተኞች በውክልና ሊሰጥ ይችላል።

### ፲፪ በጀት

የኤጀንሲው በጀት ከሚከተሉት ምንጮች የተውጣጣ ይሆናል፤

    ፩. በመንግሥት ከሚመደብ በጀት፤

    ፪· ከሚሰበሰበው የአገልግሎት ክፍያ ፤ እና

    ፫· ከሌሎች ምንጮች ከሚገኝ ገቢ ።

### ፲፫ የሂሣብ መዝገብ ስለመያዝ

    ፩· ኤጀንሲው የተሟሉና ትክክለኛ የሆኑ የሂሣብ መዛግብት ይይዛል።

    ፪· የኤጀንሲው የሂሣብ መዛግብትና ገንዘብ ነክ ሰነዶች በዋናው ኦዲተር ወይም እርሱ በሚሰይማቸው ኦዲተሮች በየዓመቱ ይመረመራል።

### ፲፬ የተሻረ ሕግ

ውዳቂ ብረታ ብረቶችና ብረት ያልሆኑ ሌሎች ሜታሎችንም ለመቆጣጠር የተቋቋመው ቦርድ ቻርተር (የመንግሥት ማስታወቂያ ቁጥር ፩፻፷፰ ፲፱፻፵፮) በዚህ አዋጅ ተሽሯል።

### ፲፭‧ መብትና ግዴታ ስለማስተላለፍ

ቀደም ሲል የመከላከያ ኢንዱስትሪ ኮሚሽን በኋላም የኢንጂነሪንግ ኢንዱስትሪ ኮሚሽን በመባል ይታወቅ የነበረው መሥሪያ ቤት መብትና ግዴታ በዚህ አዋጅ ለኤጀንሲው ተላልፈዋል።

### ፲፮· አዋጁ የሚጸናበት ጊዜ

ይህ አዋጅ ከጥቅምት ፳፩ ቀን ፲፱፻፹፱ ዓ·ም· ጀምሮ የጸና ይሆናል።

**አዲስ አበባ ጥቅምት ፳፩ ቀን ፲፱፻፹፱ ዓ·ም·**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
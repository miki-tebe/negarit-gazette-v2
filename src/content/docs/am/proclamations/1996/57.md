---
title: አዋጅ ቁጥር ሃ፯/፲፱፻፹፱
---

# የኢትዮጵያ ፌዴራላዊ መንግሥት የፋይናንስ አስተዳደር አዋጅ

መንግሥት ኃላፊነቱን በትክክል መወጣት እንዲችል ዘመናዊ እና ቀልጣፋ የፋይናንስ አስተዳደር ሥርዓት መዘርጋት ያለበት በመሆኑ ፤

የኢትዮጵያ ፌዴራላዊ መንግሥት የፋይናንስ አስተዳደር የሚመራበትን መሠረታዊ ጽንሰ ሃሳብ ፡ መርህ እና ዋና ዋና ጉዳዮች መወሰን አስፈላጊ ሆኖ በመገኘቱ ፡

በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭(፩) መሠረት የሚከተለው ታውጇል ።

### ክፍል አንድ
#### ጠቅላላ

#### ፩. አጭር ርዕስ

ይህ አዋጅ “የኢትዮጵያ ፌዴራላዊ መንግሥት የፋይናንስ አስተዳደር አዋጅ ቁጥር ሃ፯ ፲፱፻፹፱” ተብሎ ሊጠቀስ ይችላል።

#### ፪. ትርጓሜ

በዚህ አዋጅ ውስጥ፡

    ፩. “በዓይነት የተሰጠ እርዳታ” ማለት የፌዴራል መንግሥት ከገንዘብ ሌላ በዕቃ ወይም በአገልግሎት መልክ በሁለት ወይም በባለብዙ ወገን ስምምነት ወይም ከሌሎች ምንጮች የሚቀበለው ማናቸውም እርዳታ ነው፣
    ፪. “መፍቀድ” ማለት ከተጠቃለለው ፈንድ ላይ ለመክፈል የሚያስችል በሕዝብ ተወካዮች ምክር ቤት የሚሰጥ ማናቸውም ሥልጣን ነው ፡
    ፫ “የካፒታል ወጪ” ማለት ቋሚ ሀብት ለማፍራት ወይም ለማሻሻል ወጪ የሚደረግ ሂሣብ ሲሆን ፡ ለምክር አገልግሎት የሚደረገውን ወጪ ይጨምራል ፡
    ፬ - “የተጠቃለለ ፈንድ” ማለት በዚህ አዋጅ መሠረት በማናቸውም የመንግሥት መ/ቤት ስም በገንዘብ ሚኒስቴር በተከፈተው የባንክ ሂሣብ ውስጥ ገቢ የተደረገ የመንግሥት ገንዘብ ፡ የመንግሥት መ/ቤቶች ለክፍያ እንዲውል በጥሬ ገንዘብ የያዙት እንዲሁም በዓይነት የተገኘ እርዳታ ነው ፡
    ፭ “ግዴታ” ማለት በውል ፡ በስምምነት ወይም በሕግ የተመለከቱት ሁኔታዎች ሲሟሉ የሚፈጠር ኃላፊነት ነው ፡
    ፮‧ “ክፍያ” ማለት በተጠቃለለው ፈንድ ውስጥ የተቀመጠውን የመንግሥት ገንዘብ ወጪ ማድረግ ነው ፡
    ፯ “የፌዴራል መንግሥት” ማለት የኢትዮጵያ ፌዴራላዊ መንግሥት ነው ፡
    ፰ “የበጀት ዓመት” ማለት ከሐምሌ ፩ እስከ ሰኔ ፴ ቀን ያለው ጊዜ ነው ፡
    ፱ “የችሮታ ጊዜ” ማለት ባለፈው የበጀት ዓመት ርክክቡ ለተፈጸመ ዕቃ እና ለተሰጠ አገልግሎት ባለፈው የበጀት ዓመት ውስጥ የቀረበው የክፍያ ጥያቄ ካለፈው ዓመት በጀት ላይ የሚከፈልበት ከሰኔ ፴ ቀን ጀምሮ ያለው የ፴ ቀናት ጊዜ ነው ፡
    ፲ “መቅረት” ማለት ወጪ ለማድረግ የተሰጠው ፈቃድ ማብቂያ ጊዜ ነው ፡
    ፲፩ – “ሚኒስትር እና ሚኒስቴር” ማለት እንደቅደም ተከተሉ የገንዘብ ሚኒስትር እና የገንዘብ ሚኒስቴር ነው ፡
    ፲፪ “ሌሎች ተሰብሳቢ ሂሣቦች” ማለት ከግብር እና ከመቀጫ በስተቀር ለፌዴራል መንግሥት ሊከፈል የሚገባ ማናቸውም ገንዘብ ነው ፡
    ፲፫ “የመንግሥት መሥሪያ ቤት” ማለት ማንኛውም በከፊል ወይም ሙሉ በሙሉ በመንግሥት በጀት የሚተዳደር የፌዴራል መንግሥት መሥሪያ ቤት ነው ፡
    ፲፬ “የመንግሥት ገንዘብ” ማለት ሚኒስትሩ ወይም ማንኛውም የፌዴራል መንግሥት ባለ ሥልጣን ወይም ማንኛውም በፌዴራል መንግሥት ስም ገንዘብ ለመቀበል ወይም ለመሰብሰብ ሥልጣን የተሰጠው ሰው የተቀበለው ወይም የሰበሰበው (ወይም በተሰብሳቢነት የያዘው) ማናቸውም የፌዴራል መንግሥት ገንዘብ ሲሆን የሚከተሉትን ይጨምራል ፡

        ሀ) የፌዴራል መንግሥት ልዩ ሂሣቦች እና ከእነዚሁ የሚገኝ ገቢ ፡
        ለ) የፌዴራል መንግሥት ገቢዎች ፡
        ሐ) የፌዴራል መንግሥት የዋስትና ሰነዶችን በማውጣትና በመሸጥ የሚሰበስበው ገንዘብ ፣
        መ) የፌዴራል መንግሥት ወይም ማናቸውም የመንግሥት መ ቤት በባለሁለት ወገን ወይም በባለብዙ ወገን ስምምነት ወይም ከሌሎች ምንጮች በብድር ወይም በእርዳታ የሚያገኘው ገንዘብ ፡
        ሠ) በዓይነት የሚገኝ እርዳታ ።
    ፲፭ “የመንግሥት ንብረት” ማለት ከመንግሥት ገንዘብ እና መሬት በስተቀር የፌዴራል መንግሥት ሀብት የሆነ ማናቸውም ንብረት ነው ፡
    ፲፮ – “ምህረት” ማለት ግብርን ፡ መቀጫን ወይም ሌሎች ተሰብሳቢ ሂሣቦችን መማር ወይም ነፃ ማድረግ ነው ፡
    ፲፯. “ዕዳ መሠረዝ” ማለት የፌዴራል መንግሥትተሰብሳቢ ሂሣቦችን ፤ ግዴታዎችን ወይም ሌላ የይገባኛል ጥያቄዎችን ከሂሣብ መዝገብ መሠረዝ ነው ፣
    ፲፰ “የዋስትና ሰነድ” ማለት የፋይናንስ ቃል ኪዳን ወይም የፋይናንስ ግዴታን ለመፈጸም የሚሰጥ ወይም የሚያዝ ነገር ሲሆን ፡ የግምጃ ቤት ሰነድን ፡ የተስፋ ሰነድንና ቦንድን ይጨምራል ፡
    ፲፱‧ “የጥሪት ፈንድ (ሲንኪንግ ፈንድ)” ማለት በረጅም ጊዜ እንዲመለስ የተወሰደን ብድር ለመክፈል ፡ ቋሚ ንብረቶችን ለመተካት ወይም የሚኒስትሮች ምክር ቤት በሚያወጣው ደንብ ለሚወስነው ሌላ ማናቸውም ዓላማ እንዲውል ኢንቬስት የሚደረግ ገንዘብ ነው ፡
    ፳‧ “የበጀት ድጋፍ” ማለት የፌዴራል መንግሥት ለክልል መስተዳድር የሚሰጠው ዓመታዊ የበጀት ድጋፍ ነው ፣
    ፳፩ “ዝውውር” ማለት ከአንድ አርዕስት፡ ንዑስ አርዕስት ወይም የሂሣብ መደብ ወደ ሌላ የሚደረግ የተፈቀደ የበጀት ዝውውር ነው ፡
    ፳፪ “የተለየ ዓላማ” ማለት በሕግ በተሰጠ ሥልጣን መሠረት ተለይቶ በሚያዝ የመንግሥት ገንዘብ የሚከናወን የፌዴራል መንግሥት ተግባር ነው ።

#### ፫‧ የተፈጻሚነት ወሰን

    ፩‧ ይህ አዋጅ ተፈጻሚ የሚሆነው በመንግሥት መሥሪያ ቤቶች ላይ ይሆናል ፡
    ፪ የሚኒስትሮች ምክር ቤት አዋጁ የሚመለከታቸውን መሥሪያ ቤቶች ዝርዝር በየጊዜው ያወጣል ።

#### ፬. ኃላፊነት እና ተጠያቂነት

የእያንዳንዱ የመንግሥት መ/ቤት የበላይ ኃላፊ የዚህ አዋጅና በአዋጁ መሠረት የሚወጡት ደንቦች ድንጋጌዎች በኃላፊነት በሚመራው መ/ቤት ውስጥ ሙሉ በሙሉና በተገቢው መንገድ ተግባራዊ መሆናቸውን በማረጋገጥ ረገድ ለሚኒስትሮች ምክር ቤት ተጠያቂነት አለበት ።

### ክፍል ሁለት
#### የመንግሥት ገንዘብ ስለመሰብሰብና ገቢ ስለማድረግ

#### ፭ የተጠቃለለ ፈንድ

    ፩· በተለየ ሁኔታ እንዲቀመጥ በሕግ ከተፈቀደለት በስተቀር የመንግሥት ገንዘብ ሁሉ ገቢ የሚደረግበት አንድ የተጠቃለለ ፈንድ ይኖራል ።
    ፪‧ በዓይነት የተሰጠ እርዳታ ሚኒስትሩ ከሚመለከታቸው የመንግሥት መ/ቤቶች የሚያገኘውን መረጃ መሠረት በማድረግ በሚወስነው ዋጋ መሠረት በተጠቃለላ ፈንድ ውስጥ ይመዘገባል ።
    ፫‧ ሚኒስቴሩ የተጠቃለለውን ፈንድ ይይዛል ፡ ያስተዳድራል።
    ፬‧ ሚኒስቴሩ በማንኛውም የመንግሥት መሥሪያ ቤት ስም የመንግሥት ገንዘብ የሚቀመጥበት የባንክ ሂሣብ ሊከፍት ይችላል ። የዚህ ዓይነቱም የባንክ ሂሣብ የተጠቃለለው ፈንድ አካል ይሆናል ።

#### ፮· የመንግሥት ገንዘብ አሰባሰብ

    ፩‧ በሕግ ካልፈተቀደ በስተቀር ማናቸውንም የመንግሥት ገንዘብ መሰብሰብ አይቻልም ።
    ፪‧ ማናቸውም የመንግሥት ገንዘብ ያለሚኒስቴሩ ሕጋዊ ደረሰኝ ሊሰበሰብ አይችልም ።
    ፫ ማናቸውንም የመንግሥት ገንዘብ እንዲቀበል ወይም እንዲሰበስብ ሥልጣን የተሰጠው ሰው ሚኒስትሩ በሚያወጣው መመሪያ መሠረት ገንዘብ የተቀበለበትን እና ገቢ ያደረገበትን ደረሰኝ መዝግቦ ይይዛል ።

#### ፯ የመንግሥት ገንዘብ ስለማስቀመጥ

    ፩ በተጠቃለለው ፈንድ ውስጥ በመመዝገቡ በዚሁ እንደተቀመጠ ከሚቆጠር በዓይነት ከሚገኝ እርዳታ በስተቀር ማናቸውም የመንግሥት ገንዘብ በገንዘብ ሚኒስቴር ስም በተጠቃለለው ፈንድ ውስጥ ይቀመጣል ።
    ፪ ለተለየ ዓላማ በተጠቃለለው ፈንድ ውስጥ የተቀመጠ ገንዘብ ለዚሁ ዓላማ እንዲውል በሚፈቅደው አዋጅ መሠረት ወጪ ሆኖ ሊከፈል ይችላል ።

#### ፰. ወለድ

    ፩ ለተለየ ዓላማ እንዲውል በተጠቃለለው ፈንድ ውስጥ የተቀመጠው ገንዘብ ከተጠቃለለው ፈንድ ላይ ወለድ ሊከፈልበት ይችላል ።
    ፪ የወለዱ መጠን ሚኒስትሩ ከአስቀማጩ ጋር በመመካከር በሚያቀርበውና የሚኒስትሮች ምክር ቤት በሚያጸድቀው
ልክ ይሆናል ።
    ፫ በሚኒስቴሩ ወይም በማናቸውም የመንግሥት መሥሪያ ቤት ስም በኢትዮጵያ ብሔራዊ ባንክ በተከፈቱ የባንክ ሂሣቦች ውስጥ በሚገኝ ተቀማጭ ገንዘብ ላይ ባንኩ ወለድ ይከፍላል። የወለዱም መጠን በባንኩና በሚኒስቴሩ በሚደረግ ስምምነት ይወሰናል ።

### ክፍል ሦስት
#### ዕዳን ስለመማር ፡ ስለመሠረዝና ስለልዩ ልዩ ክፍያዎች

#### ፱. የዕዳ ምህረት

    ፩‧ የሚኒስትሮች ምክር ቤት በቂ ምክንያት መኖሩን ሲያምንበት ከሚኒስትሩ ወይም ከፌዴራል መንግሥት የገቢዎች ቦርድ ሚኒስትር በሚቀርብለት አስተያየት መሠረት ከማንኛውም ግብር ፡ በዚሁ ላይ ከሚከፈል ወይም ከተከፈለ ወለድ ጭምር ምህረት ሊያደርግ ይችላል።
    ፪‧ የፌዴራል መንግሥት የገቢዎች ቦርድ ሚኒስትር ቦርዱ በሚያወጣው መመሪያ መሠረት በቂ ምክንያት መኖሩን ሲያምንበት በማንኛውም ግብር ላይ ከተጣለ መቀጫ በዚሁ ላይ የሚከፈልን ወይም የተከፈለን ወለድ ጭምር ምህረት ሊያደርግ ይችላል ።
    ፫‧ ሚኒስትሩ የሚኒስትሮች ምክር ቤት ሲያጸድቅለት ማናቸዉንም ሌሎች ተሰብሳቢ ሂሣቦችን እንዲሁም በዚሁ ላይ የተከፈለን ወይም የሚከፈልን ወለድ ጭምር ሊምር ይችላል።

#### ፲. ምህረት የሚደረግባቸው ሁኔታዎች

ከዚህ በላይ በአንቀጽ ፱ በተደነገገው መሠረት የሚደረግ ምህረት በሙሉ ወይም በከፊል ፡ በገደብ ወይም ያለገደብ ሆኖ ፣

    ፩ ታክስ ፤ መቀጫ ወይም ሌሎች ተሰብሳቢ ሂሣቦችን ለማስገባት ጉዳዩ ለክስ ከተመራ ፡ ክሱ ከተጀመረ ወይም ከመጀመሩ በፊት ፡
    ፪ ታክስ ፡ መቀጫ ወይም ሌሎች ተሰብሳቢ ሂሣቦች በፍርድ አፈጻጸም ከመከፈላቸው በፊት ወይም ከተከፈሉ በኋላ ፡
    ፫‧ ታክስን ወይም ሌሎች ተሰብሳቢ ሂሣቦችን የሚመለከት ማናቸውም ጉዳይ ወይም ጉዳዮች ሲኖሩና የመክፈል ኃላፊነትን የሚያስከትሉ ሁኔታዎች ከመድረሳቸው በፊት ፡ ሊሰጥ ይችላል ።

#### ፲፩. የተከፈለ ገንዘብን ስለመማር

በዚህ አዋጅ ወይም በሌላ በማናቸውም አዋጅ መሠረት ምህረት የተደረገው በተከፈለ ገንዘብ ላይ ሲሆን ፡ ገንዘቡ ለዚሁ ዓላማ በተለይ ከተመደበው ሂሣብ ውስጥ ወጪ ተደርጐ ይከፈላል ።

#### ፲፪· ምህረት የተደረገለትን ዕዳ ሪፖርት ስለማድረግ

በዚህ አዋጅ ወይም በሌላ በማናቸውም አዋጅ መሠረት በአንድ የበጀት ዓመት ውስጥ ምህረት የተደረገለት ዕዳ በበጀት ዓመቱ በሚቀርበው የመንግሥት ሂሣብ ውስጥ ተጠቃሎ ሪፖርት ይደረጋል ።

#### ፲፫· ዕዳን ስለመሠረዝ

    ፩· ለፌዴራል መንግሥት መግባት ያለበት ማንኛውም ተሰብሳቢ ሂሣብ ፡ መፈጸም ያለበት ግዴታ ወይም የይገባኛል ጥያቄ በሙሉ ወይም በከፊል ስለሚሠረዝበት ሁኔታ የሚኒስትሮች ምክር ቤት ደንብ ሊያወጣ ይችላል።

        ይህም ደንብ፤

        ሀ) ማንኛውም ተሰብሳቢ ሂሣብ ፡ ግዴታ ወይም የይገባኛል ጥያቄ የሚሠረዝባቸውን መመዘኛዎች፣
        ለ) ማንኛውም ተሰብሳቢ ሂሣብ ፡ ግዴታ ወይም የክፍያ ጥያቄ ከመሠረዙ በፊት መሟላት ያለባቸው ሁኔታዎችና መፈጸም ስለሚገባው ሥነ ሥርዓት ፡ እና
        ሐ) የተሠረዙ ተሰብሳቢ ሂሣቦችን ፡ ግዴታዎችንና የይገባኛል ጥያቄዎችን በሚመለከት መያዝ ስለሚገባቸው መረጃዎችና መዝገቦች ፡

        የሚያጠቃልል ሊሆን ይችላል ።
    ፪· የማናቸውም ተሰብሳቢ ሂሣብ ፡ ግዴታ ፡ ወይም የይገባኛል ጥያቄ መሠረዝ ከተፈቀደው በጀት ላይ የመቀነስ ውጤት የሚያስከትል በሚሆንበት ጊዜ ዕዳው ሊሠረዝ የሚችለው በበጀት አዋጅ ወይም በሌላ ማናቸውም አዋጅ በወጪ በጀት የተያዘ ሲሆን ብቻ ነው ።
    ፫· የማንኛውም ተሰብሳቢ ሂሣብ ፡ ግዴታ ወይም ሌላ የይገባኛል ጥያቄ መሠረዝ የፌዴራል መንግሥት ዕዳውን ለማስመለስ ወይም ለመሰብሰብ ያለውን መብት አይገድብም ።
    ፬· ማንኛውም በዚህ አዋጅ ወይም በሌላ አዋጅ መሠረት በበጀት ዓመቱ ውስጥ የተሠረዘ ተሰብሳቢ ሂሣብ፣ግዴታ ወይም ሌላ የይገባኛል ጥያቄ በበጀት ዓመቱ የመንግሥት ሂሣብ ውስጥ ተጠቃሎ ሪፖርት መደረግ አለበት ።

#### ፲፬. የአገልግሎት ክፍያዎች

    ፩ የሚኒስትሮች ምክር ቤት የመንግሥት መሥሪያ ቤቶች ለሚያቀርቡት ዕቃ ፡ ለሚሰጡት አገልግሎት እና ለአገልግሎት መስጫዎች የሚያስከፍሉትን ዋጋ ልክ በሚመለከት ደንብ ሊያወጣ ይችላል ።
    ፪‧ በዚህ አንቀጽ ንዑስ አንቀጽ (፩) የተዘረዘሩትን ጉዳዮች በተመለከተ በሌላ አዋጅ ልዩ ሥልጣን የተሰጠ ከሆነ በንዑስ አንቀጹ የተመለከተው ተፈጻሚ አይሆንም ።

### ክፍል አራት
#### በጀት

#### ፲፭‧ የአቀራረብ ሥርዓት እና ጣሪያ

    ፩ ሚኒስቴሩ እና የኤኮኖሚ ልማትና ትብብር ሚኒስቴር አግባብ ካለው የመንግሥት ባለሥልጣን ጋር በመመካከር ዓመታዊ በጀት ለሚቀርብበትና ለእያንዳንዱ የበጀት ጥያቄ መሠረት ሊሆን ስለሚገባው ከፍተኛው የገንዘብ መጠን የበጀት አቀራረብ ሥርዓት ይቀርጻሉ ።
    ፪‧ የኢኮኖሚ ልማትና ትብብር ሚኒስቴር የተከታታይ ዓመታት የመንግሥት ኢንቬስትሜንት ፕሮግራሞች የአቀራረብ ሥርዓት ይመሠርታል ።

#### ፲፮· በጀትን ስለማጽደቅና ስለማሣወቅ

ለዓመቱ የተፈቀደው በጀት እስከ ሰኔ ፴ ቀን በሕዝብ ተወካዮች ምክር ቤት ጸድቆ ፡ ሁሉም የመንግሥት መሥሪያ ቤቶች እስከ ሐምሌ ፯ ቀን እንዲያውቁት ይደረጋል ።

#### ፲፯ የበጀት ዝውውር

    ፩ የሚኒስትሮች ምክር ቤት በሚያወጣው ደንብ መሠረት ከመደበኛ በጀት ወደ ካፒታል በጀት ማዛወር ይቻላል ።
    ፪ ከካፒታል በጀት ወደ መደበኛ በጀት ማዘዋወር አይቻልም ።

#### ፲፰ በመንግሥት መሥሪያ ቤት ውስጥ የሚደረግ የበጀት ዝውውር

    ፩ በመንግሥት መሥሪያ ቤት ውስጥ የሚደረግ የበጀት ዝውውር መደበኛ በጀትን በሚመለከቱ በዋና ሂሣብ መደቦች ውስጥ የሚደረግ ዝውውር እስከሆነ ድረስ ሚኒስትሩ በጀትን ለማዛወር ያለውን ሥልጣን በውክልና አግባብ ላለው የመንግሥት መሥሪያ ቤት የበላይ ኃላፊ ሊሰጥ ይችላል ።
    ፪ የኢኮኖሚ ልማትና ትብብር ሚኒስትር በጀትን ከአንድ ካፒታል ፕሮጀክት ወደ ሌላ የካፒታል ፕሮጀክት ለማዘዋወር ያለውን ሥልጣን በውክልና አግባብ ላለው የመንግሥት መሥሪያ ቤት የበላይ ኃላፊ ሊሰጥ ይችላል ::

#### ፲፱ በመንግሥት መሥሪያ ቤቶች መካከል የሚደረግ የበጀት ዝውውር

የሚኒስትሮች ምክር ቤት በሚከተሉት ምክንያቶች የአንድ የመንግሥት መሥሪያ ቤት የካፒታል በጀት ወደሌላ የመንግሥት መሥያ ቤት የካፒታል በጀት እንዲዘዋወር ሊፈቅድ ይችላል ፡

    ፩ በመንግሥት መሥሪያ ቤት የጸደቀ የመዋቅር ለውጥ ወይም የሥራ ኃላፊነት ማሻሻያ በመደረጉ ምክንያት የበጀት ዝውውር ማድረግ አስፈላጊ ሆኖ ሲገኝ ፡
    ፪ በአንድ የመንግሥት መሥሪያ ቤት ውስጥ ያጋጠመን የካፒታል በጀት እጥረት ለማቃለል ለሌላ የመንግሥት መሥሪያ ቤት የተፈቀደ የካፒታል በጀት በማዘዋወር መጠቀም አስፈላጊ ሲሆንና ይህም ተጨማሪ በጀት ያስፈለገው ቀደም ሲል ለተፈቀደ የካፒታል በጀት መሆኑ ሲረጋገጥ ።

#### ፳‧ ለድንገተኛ ወጪ ስለሚደረግ የበጀት ዝውውር

በዓመቱ የበጀት አዋጅ የተቀመጠው ማናቸውም ገደብ እንደተጠበቀ ሆኖ ፡ በሥራ ላይ ላለው በጀት ዓመት የሥራ እንቅስቃሴ በጣም አስቸኳይ የሆነና የዓመቱ በጀት በሚዘጋጅበት ጊዜ ያልታሰበ ተጨማሪ ገንዘብ ሲጠየቅ የሚኒስትሮች ምክር ቤት ለድንገተኛ ወጪ ከተያዘው በጀት ውስጥ በተጨማሪ ለተጠየቀው ወጪ የሚሆን በጀት ማዛወር ይችላል ።

#### ፳፩‧ ተጨማሪ በጀት

የሕዝብ ተወካዮች ምክር ቤት የሚኒስትሮች ምክር ቤት የሚያቀርበውንየውሳኔ ሐሳብ መሠረት በማድረግ ተጨማሪ በጀት ሊፈቅድ ይችላል ።

#### ፳፪‧ የበጀት መጽደቅ መዘግየት

    ፩‧ የሕዝብ ተወካዮች ምክር ቤት በበጀት ዓመቱ መጀመሪያ ላይ የዓመቱን በጀት ሳያጸድቀው ሲቀር ምክር ቤቱ የዓመቱን በጀት እስኪያጸድቀው ድረስ ባለፈው ዓመት የጸደቀው መደበኛ በጀት በየወሩ እየታየ ተፈጻሚ እንዲሆን ይደረጋል ።
    ፪· በዚህ አንቀጽ ንዑስ አንቀጽ (፩) የተደነገገው ቢኖርም ሚኒስቴሩ ቀደም ሲል ለተፈቀዱ የካፒታል ፕሮጀክቶች ክፍያ ሊፈጽም የሚችለው ከሚመለከታቸው የኤኮኖሚ ልማትና ትብብር ሚኒስቴር ባለሥልጣኖች ጋር በመመካከር ይሆናል ።

### ክፍል አምስት
#### የመንግሥት ገንዘብ ክፍያ

#### ፳፫ ከተጠቃለለው ፈንድ ክፍያ ስለመፈጸም

    ፩ የሕዝብ ተወካዮች ምክር ቤት በበጀት ካልፈቀደ በስተቀር ከተጠቃለለው ፈንድ ውስጥ ክፍያ መፈጸም አይቻልም ፣
    ፪‧ ሚኒስቴሩ ካላጸደቀው በስተቀር ከተፈቀደው በጀት ላይ ክፍያ መፈጸም ወይም የክፍያ ግዴታ መግባት አይቻልም።

#### ፳፬‧ የክፍያ ገደብ

በዚህ አዋጅ ከአንቀጽ ፲፯ ፳፪ በተደነገገው መሠረት ካልሆነ በስተቀር በአንድ የበጀት ዓመት ውስጥ በበጀት አዋጁ ለተመለከቱት የመንግሥት መሥሪያ ቤቶች እንዲከፈል ከተፈቀደው የገንዘብ መጠን በላይ ክፍያ መፈጸም አይቻልም።

#### ፳፭‧ ግዴታ ስለመግባት

    ፩ በመንግሥት መሥሪያ ቤት የበላይ ኃላፊ ወይም እሱ በሚወክለው ሰው በጽሑፍ ካልተጠየቀ በስተቀር ለመሥሪያ ቤቱ ከተፈቀደው በጀት ላይ ክፍያ ለመፈጸም ግዴታ መግባት አይቻልም ።
    ፪‧ ማናቸውም የመንግሥት መሥሪያ ቤት በበጀት ዓመቱ ውስጥ የሚደርስ ማናቸውንም ዕዳ ለመክፈል የሚያስችል በቂ በጀት ካልኖረው በስተቀር በበጀት ዓመቱ ውስጥ ክፍያን የሚጠይቅ ስምምነት ወይም ሌላ ዓይነት ግዴታ ውስጥ መግባት አይችልም ።
    ፫· ሚኒስቴሩ ለእያንዳንዱ የሂሣብ መደብ የተገባለትን የፊናንስ ግዴታ ለመቆጣጠር የሚያስችል ሥርዓትና የሚመዘገብበት ቅጽ ያወጣል ።
    ፬ የመንግሥት መሥሪያ ቤት የበላይ ኃላፊ ሚኒስቴሩ በሚያወጣው ቅጽ መሠረት ለያንዳንዱ የሂሣብ መደብ የተገባለትን የፊናንስ ግዴታ ለመቆጣጠር የሚያስችል መዝገብ ይይዛል ።

#### ፳፮· ስለዕቃዎችና አገልግሎቶች የሚደረግ ክፍያ

    ፩· መቅረብ ካለበት የወጪ ዝርዝር ወይም የክፍያ ማረጋገጫ በተጨማሪ የመንግሥት መሥሪያ ቤት የበላይ ኃላፊ ወይም እርሱ የሚወክለው ከዚህ በታች የተመለከቱትን ካላረጋገጠ በስተቀር ክፍያ ሊፈጽም አይችልም፤

        ሀ) የተከናወኑ ሥራዎች፡ የዕቃና አገልግሎት አቅርቦት ክፍያዎችን የሚመለከት ሲሆን፡
            (i) ሥራው መጠናቀቁን፡ ዕቃው መቅረቡን ወይም አገልግሎቱ መስጠቱንና ዋጋው በስምምነቱ መሠረት የተጠየቀ መሆኑን፥ዋጋው በስምምነቱ ካልተገለጸም ተቀባይነት ያለው መሆኑን፡
            (ii) በስምምነቱ በተገባው ግዴታ መሠረት ክፍያው የሚፈጸመው ሥራው ከመጠናቀቁ፥ ዕቃው ከመቅረቡና አገልግሎቱ ከመሰጠቱ በፊት ሲሆን ክፍያው በስምምነቱ መሠረት የተጠየቀ መሆኑን፥ ወይም
            (iii) ሚኒስቴሩ በሚያወጣው ሥርዓት መሠረት ማረጋገጫ ከመገኘቱ በፊት ክፍያ መፈጸም ያለበት ሲሆን ጥያቄው ተቀባይነት ያለው መሆኑን፡ ወይም ።
        ለ) ማናቸውም ከዚህ ውጭ የሚደረግ ክፍያ ሲሆን የሚከፈለው ሰው ክፍያውን ለማግኘት የሚገባው መሆኑን።
    ፪) ሚኒስቴሩ በዚህ አንቀጽ መሠረት ሊሟላ የሚገባውን የማረጋገጥና የማጣራት አፈጻጸም ሥርዓት ሥራ ላይ ለማዋል የሚያስችል መመሪያ ሊያወጣ ይችላል።

#### ፳፯- በበጀት ዓመት መጨረሻ የሚሰጥ የችሮታ ጊዜ

እያንዳንዱ የመንግሥት መሥሪያ ቤት የበጀት ዓመቱ ከማለቁ በፊት ለቀረበለት የክፍያ ጥያቄ የበጀት ዓመቱ ባለቀ በ፴ ቀናት ውስጥ፤

    ፩· የበጀት ዓመቱ ከማለቁ በፊት ለታዘዙና ለተረከባቸው ዕቃዎች፡
    ፪‧ የበጀት ዓመቱ ከማለቁ በፊት ለታዘዙና ለተሰጡ አገልግሎቶች ፡ እና
    ፫· የበጀት ዓመቱ ከማለቁ በፊት ማናቸውም የክፍያው ጊዜ የደረሰ ወይም በውል በተገባው ግዴታ መሠረት መከፈል ያለበትን መዋጮ ወይም ሌላ ተመሳሳይ ግዴታ፡

መክፈል አለበት።

#### ፳፰‧ የካፒታል በጀት የሚታይበት ልዩ ሁኔታ

ከዚህ በላይ በአንቀጽ ፳፯ የተመለከተው ቢኖርም የሚኒስትሮች ምክር ቤት የበጀት ዓመቱ ከመጠናቀቁ በፊት ክፍያውን ያጸደቀው ከሆነ የካፒታል ወጪ የበጀት ዓመቱ ባለቀ በ፴ ቀናት ውስጥ ሊፈጸም ይችላል።

### ክፍል ስድስት
#### ሥራ ላይ ያልዋለው በጀት አስተዳደር

#### ፳፱‧ ሥራ ላይ ያልዋለ በጀት

    ፩ በዚህ አዋጅ አንቀጽ ፳፯ እና ፳፰ የተመለከቱት እንደዚሁም ሚኒስቴሩ ስለጉዳዩ የሚያወጣው መመሪያ እንደተጠበቀ ሆኖ፡ ለበጀት ዓመቱ የተፈቀደ እና ወጪ ሳይደረግ ወይም ሥራ ላይ ሳይውል የቀረ ሂሣብ ሁሉ ሥራ ላይ መዋሉ ቀርቶ ለሚኒስቴሩ የትሬዠሪ ሂሳብ ፈሰስ ይደረጋል።
    ፪· በዚህ አንቀጽ ንዑስ አንቀጽ (፩) የተደነገገው ቢኖርም የእርዳታና የብድር ሂሣብ በተጠቃለለው ፈንድ ውስጥ ሆኖ እንደአስፈላጊነቱ ሥራ ላይ መዋሉ ሊቀጥል ይችላል።

#### ፴· የቅድሚያ ክፍያ

በተሰጠበት የበጀት ዓመት መጨረሻ ያልተመለሰ፥ ያልተወራረደ፡ ወይም ያልተተካ ማናቸውም የቅድሚያ ክፍያ ሂሣብ በዓመቱ ከሚቀርበው የመንግሥት ሂሣብ ጋር ተጠቃሎ ሪፖርት መደረግ አለበት።

#### ፴፩· ስለማቻቻል

ማናቸውም የቅድሚያ ክፍያ ሂሣብ እንዲህ ያለውን ክፍያ በሚያዘው ደንብ መሠረት በሙሉ ወይም በከፊል ያልተከፈለ፡ያልተወራረደ ወይም ያልተመለሰ ሲሆን፤

    ፩· ከጡረታ አበል በስተቀር የቅድሚያ ክፍያውን ለወሰደው ሰው በፌዴራል መንግሥት ከሚከፈል ማናቸውም ገንዘብ፡
    ፪· የቅድሚያ ክፍያውን የወሰደው ሰው ሞቶ እንደሆነ ከጡረታ አበል በስተቀር ለወራሾቹ በፌዴራል መንግሥት ከሚከፈል ማናቸውም ገንዘብ፥

ላይ ተቀናሽ ሊደረግ ይችላል።

#### ፴፪‧ የወጪ ተመላሽ

በበጀት ዓመቱ ውስጥ የፌዴራል መንግሥት የተቀበለው ማናቸውም፤

    ፩. የወጪ ተመላሽ፡
    ፪· የቅድሚያ ክፍያ ተመላሽ፡
    ፫· በብልጫ የተከፈለ ገንዘብ ተመላሽ፥
    ፬. በተመላሽ ሂሣብ፥ በተመላሽ ታክስ ወይም በክፍያ ላይ የዋጋ ማስተካከያ በመደረጉ ምክንያት የሚገኝ ተመላሽ ጭምር፡
    ፭. የጉዳት ካሣ በመከፈሉ ምክንያት የተገኘ ገንዘብ፥ወይም
    ፮· በመንግሥት መሥሪያ ቤት ሀብት ላይ የደረሰው ጉዳት ወይም ኪሣራእንዲተካ በቀረበ ጥያቄ ምክንያት የሚገኝ ገንዘብ፥

ቀደም ሲል ለዚሁ ጉዳይ የተደረገው ወጪ ወይም የቅድሚያ ክፍያ ሂሣብ በተያዘበት የበጀት ርዕስ ስር ገቢ ሆኖ መመዝገብ አለበት።

#### ፴፫· የመበደር ሥልጣን

### ክፍል ሰባት
#### የመንግሥት ዕዳ

በዚህ አዋጅ አንቀጽ ፴፭፡ ፴፮ እና ፴፯ የተደነገገው እንደተጠበቀ ሆኖ የሕዝብ ተወካዮች ምክር ቤት ካልፈቀደ በስተቀር በፌዴራል መንግሥት ወይም በፌዴራል መንግሥት ስም ገንዘብ ለመበደር ወይም ዋስትና ለመስጠት አይቻልም።

#### ፴፬· ገንዘብ የማሰባሰብ ሥልጣን

    ፩· በፌዴራላዊ መንግሥት ወይም በፌዴራላዊ መንግሥት ስም ገንዘብ ለማሰባሰብ ሥልጣን ሲሰጥ፥ ገንዘቡን ለማሰባሰብ በሚፈቅደው አዋጅ የተመለከተው እንደተጠበቀ ሆኖ፡ የሚኒስትሮች ምክር ቤት በዚሁ አዋጅ መሠረት ገንዘቡ በሙሉ ወይም በከፊል በቀጥታ ብድር፡ ወይም በዋስትና ሰነድ አማካኝነት እንዲሰባሰብ ሊፈቅድ ይችላል።
    ፪· በዚህ አንቀጽ ንዑስ አንቀጽ (፩) የተመለከተውን ለማከናወን እንዲችል የሚኒስትሮች ምክር ቤት ሚኒስትሩ ወይም እራሱ የሚወክለው ሌላ የሚኒስቴሩ ባለሥልጣን ከዚህ በታች የተዘረዘሩትን እንዲፈጽም ሥልጣን ይሰጠዋል፡

        ሀ) ሰነዱ የሚወጣበትንና ዕዳው ተከፋይ የሚሆንበትን ቀን እና የእዳውን አከፋፈልና የወለዱን መጠን ለመወሰን፡
        ለ) የዋስትና ሰነዶችን እንደአስፈላጊነቱ ለመሸጥ፡
        ሐ) የቀጥታ ብድር ወይም የዋስትና ሰነዶችን የማውጣትና መሸጥን በሚመለከት ስምምነት ለመፈጸም፡ እንደገና ለመደራደር፥
        መ) በሚኒስትሩ ተቀባይነት ባላቸው የውል ቃሎችና ሁኔታዎች የብድሩን ገንዘብ በከፊል ወይም በሙሉ መልሶ ለማበደር።

#### ፴፭‧ ቀጥታ ብድሮችን ወይም የዋስትና ሰነዶችን ለመክፈል ስለሚወሰድ ብድር

በዚህ አዋጅ አንቀጽ ፴፯ የተደነገገው እንደተጠበቀ ሆኖ የሚኒስትሮች ምክር ቤት፡ የክፍያው ጊዜ የደረሰ ወይም ተመላሽ እንዲደረግ ጥያቄ የቀረበበትን የቀጥታ ብድር፡ ወይም የዋስትና ሰነድ ክፍያ ለመፈጸም የሚያስችል ገንዘብ መበደር እንዲችል ለሚኒስትሩ ፈቃድ ሊሰጥ ይችላል።

#### ፴፮· ለተጠቃለለው ፈንድ አስተዳደር ስለሚወሰድ ብድር

የሚኒስትሮች ምክር ቤት ሚኒስትሩ የተጠቃለለውን ፈንድ በበቂ ሁኔታ ለማስተዳደር የሚያስችል ገንዘብ እንዲበደር ሊፈቅድ ይችላል።

#### ፴፯· ጊዚያዊ ብድሮች

የሚኒስትሮች ምክር ቤት በሕግ የተፈቀዱትን ክፍያዎች ለመሸፈን የተጠቃለለው ፈንድ በቂ መስሎ ሣይታየው ሲቀር፡ የተጠቃለለው ፈንድ ለክፍያዎቹ ሊበቃ ይችላል ብሎ ከሚያምንበት የገንዘብ መጠን የማይበልጥና ከስድስት ወራት ባልበለጠ ጊዜ ተመልሶ የሚከፈል ገንዘብ እንዲበደር ለሚኒስትሩ ፈቃድ ሊሰጥ ይችላል

#### ፴፰‧ የመበደሪያ ገንዘብ ዓይነት

    ፩‧ በፌዴራል መንግሥት ስም የተወሰዱ ወይም ዋስትና የተሰጠባቸው ቀጥታ ብድሮች፡ እና የዋስትና ሰነዶች በሌላ ማናቸውም አገር ወይም አገሮችገንዘብ ሊወሰዱና ተመልሰው ሊከፈሉ ይችላሉ ።
    ፪‧ ብድሩ የተወሰደው በሌላ አገር ገንዘብ ከሆነ ሚኒስቴሩ የሚሰጠው መመሪያ እንደተጠበቀ ሆኖ የኢትዮጵያ ብሔራዊ ባንክ በሚያወጣው የውጭ ምንዛሬ ተመን መሠረት ተመጣጣኙ ሂሣብ በኢትዮጵያ ብር ይወሰናል።

#### ፴፱· የዕዳ ገደብ

በሌላ አግባብ ባለው አዋጅ የተደረገውን ገደብ ሳይቃረን፡ የሚኒስትሮች ምክር ቤት ከአገር ውስጥ፡ ከውጭ አገር ወይም ከሁለቱም በቀጥታ በመበደርም ሆነ ዋስትና በመስጠት መንግሥት ሊበደር የሚችለውን የዕዳ መጠን ይወስናል።

#### ፵‧ የብድር ግዴታዎች ክፍያ

በፌዴራል መንግሥት ወይም በፌዴራል መንግሥት ስም የተወሰዱ ቀጥታ ብድሮች እና የዋስትና ሰነዶች ዋና ገንዘብ፡ በነዚሁ ላይ የሚከፈል ወለድ እና የአስተዳደር ወጪ ከተጠቃለለው ፈንድ ላይ የሚታሰብ ሆነው ከዚሁ ወጪ ተደርገው ይከፈላሉ።

#### ፵፩‧ ኪሣራ

ሚኒስትሩ፦

    ፩. የዋስትና ሰነዶቹን የመግዣ ዋጋ በሙሉ ወይም በከፊል ከፍለው ዋስትናው ወይም የከፈሉት ገንዘብ ያልተመለሰላቸው በመሆኑ በገንዘብ ከፋዮቹ ላይ የደረሰን ማናቸውም ኪሣራ፡ እና
    ፪· የዋስትና ሰነዱን ለማስመለስ በማናቸውም ሰው ላይ የደረሰን ኪሣራ፡

ከተጠቃለለው ፈንድ ወጪ አድርጐ ሊከፍል ይችላል።

#### ፵፪‧ ዋስትና

    ፩· የሚኒስትሮች ምክር ቤት ከሚያወጣው ደንብ ጋር የማይቃረን እስከሆነ ድረስ የፌዴራል መንግሥት ለግዴታ መፈጸም ዋስትና ሊሰጥ ይችላል፤
    ፪‧ ዋስትናን በሚመለከት የሚደረግ ክፍያ ከተጠቃለለው ፈንድ ላይ ወጪ ተደርጐ ይከፈላል።

#### ፵፫‧ የመንግሥት ዕዳ አስተዳደር

የሚኒስትሮች ምክር ቤት የፌዴራል መንግሥት ዕዳ ስለማስተዳደር፡ በዚህ ዕዳ ላይ ወለድ ስለሚከፈልበት ሁኔታ እነዲሁም ለዋስትና አስተዳደር አስፈላጊ የሆኑ ደንቦችን ሊያወጣ ይችላል።

#### ፵፬‧ የፌዴራል መንግሥትን ዕዳ ስለማስተላለፍ

    ፩ የሚኒስትሮች ምክር ቤት የፌዴራል መንግሥት ዕዳ ስለሚተላለፍበት ሁኔታ ደንብ ሊያወጣ ይችላል ።
    ፪· የሚኒስትሮች ምክር ቤት ሦስተኛ ወገኖች ዕዳን ለፌዴራል መንግሥት ሊያስተላልፉ ስለሚችሉበት ሁኔታ ደንብ ሊያወጣ ይችላል ።
    ፫· በዚህ አንቀጽ ንዑስ አንቀጽ (፩) እና (፪) በተደነገገው መሠረት ካልሆነ በስተቀር ማናቸውም ዕዳ ሊተላለፍ አይችልም።

#### ፵፭‧ የመንግሥትን ዕዳ ስለመመዝገብ

ሚኒስትሩ ከዚህ በታች የተዘረዘሩትን በሚመለከት የተሟሉና ዝርዝር የሆኑ መዛግብት ይይዛል፡

    ፩‧ በሕዝብ ተወካዮች ምክር ቤት በተሰጠ ፈቃድ ቀጥታ ብድሮችን እና የዋስትና ሰነዶችን በማውጣትና በመሸጥ ብድር የተወሰደበትን ገንዘብ፡
    ፪· በዚህ ዓይነት በብድር የተገኘው ገንዘብ መግለጫ፡
    ፫‧ በብድር የተገኘውን ገንዘብ በሚመለከት የተከፈለ ዋና ገንዘብ እና ወለድ፡
    ፬‧ ቀጥታ ብድሮች እና የዋስትና ሰነዶችን ከማውጣት፡ ከማስተዳደር እና ከመክፈል ጋር በተያያዘ ለሚሰጡ አስተዳደራዊ አገልግሎቶች እንዲሁም ዋስትናዎችን መስጠትን፡ ማስተዳደርንና መክፈልን በሚመለከት ለተደረጉ አስተዳደራዊ አገልግሎቶች ለሬጅስትራሮች፡ ለፊናንስ ወኪሎች እና ለሌሎች የገንዘብ መጠን፡
    ፭‧ ዋስትናዎችን በሚመለከት የተፈቀዱበትን፡ ስለዋስትናው መግለጫ፡ የተከፈለውን መጠንና ጠቅላላ የአስተዳደር ወጪዎች።

### ክፍል ስምንት
#### የመንግሥት ገንዘብ ኢንቬስት የማድረግ ሥልጣን

#### ፵፮‧ የተረፈ ፈንድ ኢንቬስትመንት

ሚኒስትሩ በተጠቃለለው ፈንድ ውስጥ የሚገኘው ገንዘብ ለጊዜው ለክፍያ የማይፈለግ ሲሆን፡ ይህንን ገንዘብ የሚኒስትሮች ምክር ቤት የሚያወጣው ደንብ እንደተጠበቀ ሆኖ፡ ሚኒስትሮች ምክር ቤት ተገቢ ናቸው በሚላቸው የዋስትና ሰነዶች ላይ ኢንቬስት ሊያደርግ ይችላል።

#### ፵፯‧ የዘቀጠ ፈንድ ማቋቋምና ማስተዳደር

    ፩ የሚኒስትሮች ምክር ቤት የዘቀጠ ፈንድ የሚቋቋምበትንና የሚተዳደርበትን ሁኔታ ይወስናል።
    ፪‧ ለዘቀጠው ፈንድ የሚያስፈልገው ገንዘብ ከተጠቃለለው ፈንድ ላይ ወጪ ሆኖ ይከፈላል።

### ክፍል ዘጠኝ
#### የመንግሥት ንብረት

#### ፵፰‧ ስለመያዝና ስለማስወገድ

በሌሎች አዋጆች የተደነገገው እንደተጠበቀ ሆኖ፡ የሚኒስትሮች ምክር ቤት በሚያወጣው ደንብ መሠረት ካልሆነ በስተቀር የፌዴራል መንግሥት ንብረት ሊይዝ ወይም ሊያስወግድ አይችልም።

#### ፵፱‧ የንብረት ጥበቃና ቁጥጥር መዛግብት

እያንዳንዱ የመንግሥት መሥሪያ ቤት የበላይ ኃላፊ ሚኒስትሩ ስለንብረት ጥበቃና ቁጥጥር በሚያወጣው መመሪያ መሠረት በመሥሪያ ቤቱ ኃላፊነት ሥር የሚገኘውን የመንግሥት ንብረት በሚመለከት ብቃት ያለው መዝገብ መያዝ አለበት።

### ክፍል አሥር
#### የመንግሥት ሂሣብ

#### ፶· የሪፖርት አዘገጃጀትና አቀራረብ

ሚኒስቴሩ የእያንዳንዱን የበጀት ዓመት የሂሣብ ሪፖርት በማዘጋጀት በተቻለ ፍጥነት ለሕዝብ ተወካዮች ምክር ቤት ያቀርባል።

#### ፶፩‧ የሪፖርቱ ይዘት

የመንግሥት ሂሣብ ሪፖርት የሚቀርበው ሚኒስቴሩ በሚያወጣው መመሪያ መሠረት ሆኖ የሚከተሉትን ያካትታል፤

    ፩‧ የሂሣብ መግለጫዎች
        ሀ) የበጀት ዓመቱ፡ የፋይናንስ እንቅስቃሴዎች፡
        ለ) የፌዴራል መንግሥት የበጀት ዓመቱ ገቢዎችና ወጪዎች፡
        ሐ) የተጠቃለለው ፈንድ፥
        መ) የፌዴራል መንግሥት ዕዳዎች፡ ዋስትና የተገባባቸውና የሚጠበቁ ግዴታዎች፡
        ሠ) ለበጀት ዓመቱ የተፈቀደው፡ ወጪ የተደረገውን እና ወጪ ያልተደረገውን የገንዘብ መጠን፥
        ረ) የዘቀጠ ፈንድ ካለ ይህንኑ ፡እና
        ሰ) የፌዴራል መንግሥት የበጀት ዓመቱን የፊናንስ እንቅስቃሴዎች እና አቋም የሚያሳዩ ሌሎች ሂሣቦችና መረጃዎች ።
    ፪‧ ዋናው ኦዲተር የፌዴራል መንግሥትን የፊናንስ መግለጫ መርምሮ የሰጠውን አሰተያየት፡
    ፫· አግባብነቱ በሚኒስቴሩ የታመነበት ሌላ ተመሣሣይ መረጃ።

#### ፶፪‧ የገንዘብ ዓይነት

የፌዴራል መንግሥት ሂሣብ የሚያዘውና ሪፖርት የሚደረገው በኢትዮጵያ ብር ይሆናል።

#### ፶፫‧ መዛግብት

    ፩‧ የእያንዳንዱ የመንግሥት መሥሪያ ቤት የበላይ ኃላፊ ሚኒስቴሩ በሚያወጣው መመሪያ መሠረት የመሥሪያ ቤቱን ኃላፊነት የሚመለከቱ የፊናንስ መዝገቦችን ይይዛል፥ ለሚኒስቴሩም ያቀርባል።
    ፪‧ እያንዳንዱ የመንግሥት መሥሪያ ቤት የበጀት ዓመቱ ከተጠናቀቀ በኋላ በተቻለ ፍጥነት ሂሣቡን ዘግቶ ለሚኒስ ትሩ ሪፖርት ያቀርባል።

### ክፍል አስራ አንድ
#### ግዥና ውሎች

#### ፶፬ _ ውሎች ስለሚገዙባቸው ደንቦች

የሚኒስትሮች ምክር ቤት ስለውሎችና ክፍያ አፈጻጸም ደንብ ሊያወጣ ይችላል። ይህም ደንብ ስለ ግዥ እና ውሎች አፈጻጸም ፡ ለውሎች ስለሚሰጠው ዋስትና እና የውሉን አፈጻጸም ማስከበሪያ የሚሆኑ ድንጋጌዎችን የሚያካትት ሊሆን ይችላል።

#### ፶፭‧ የውል ግዴታ

    ፩‧ ማንኛውም የመንግሥት መሥሪያ ቤት የበላይ ኃላፊ ለበጀት ዓመቱ የተፈቀደ በጀት መኖሩን ሳያረጋግጥ የፌዴራል መንግሥቱ የገንዘብ ክፍያ እንዲያደርግ የሚገደድበት ውል መፈጸም የለበትም።
    ፪· በዚህ አንቀጽ ንዑስ አንቀጽ (፩) የተደነገገው ቢኖርም፥ አፈጻጸሙ ከአንድ የበጀት ዓመት በላይ ለሚወስድ ፕሮጀክት የረጅም ጊዜ ውል ለመዋዋል ለፕሮጀክቱ የመጀመሪያ ዓመት የተፈቀደ በጀት መኖሩን ማረጋገጥ ብቻ በቂ ይሆናል።

#### ፶፮· የግዢ አፈጻጸም

የማናቸውም ዕቃ እና አገልግሎት ግዢ የሚፈጸመው ሚኒስትሩ በሚያወጣው መመሪያ መሠረት ይሆናል። ይህም መመሪያ ዕቃዎችና አገልግሎቶች ስለሚገዙበት እና ግዥው ለሕዝብ ግልጽ ስለሚደረግበት ሁኔታ ዝርዝር መረጃዎችን የሚይዝ መሆን አለበት።

#### ፶፯‧ የግዥ ደንቦችን ወቅታዊነት ስለማረጋገጥ

ሚኒስቴሩ ከፌዴራል መንግሥት ግዢዎች ጋር የተያያዙ የአስተዳደር ፖሊሲዎችና ደንቦች በየጊዜው መውጣታቸውንና በሰፊው መሠራጨታቸውን የማረጋገጥ ኃላፊነት አለበት።

### ክፍል አሥራ ሁለት
#### የፌዴራላዊ መንግሥትና የክልሎች የፋይናንስ ግንኙነቶች

#### ፶፰‧ የታክስ ውህደት

    ፩· በፌዴራልና በክልል ደረጃ ያሉ የታክስ ሥርዓቶች የተጣጣሙና ተመሳሳይ የታክስ መሠረት ያላቸው ሊሆኑ ይገባል።
    ፪· ሚኒስቴሩ የበኩሉን ጥናት በማድረግና አስፈላጊውን ድጋፍ በመስጠት የተጣጣመና አንድ ወጥነት ያለው የታክስ ሥርዓት እንዲኖር ሁኔታዎችን ማመቻቸት አለበት።

#### ፶፱‧ የአገር ውስጥ ብድር

    ፩· ሚኒስቴሩ አገር አቀፍ የፊናንስ ፖሊሲ እና በሌሎች ሕጐችና ስምምነቶች የተደረገውን የብድር ገደብ ግምት ውስጥ በማስገባት የክልል መስተዳድሮች ሊበደሩ የሚችሉትን የገንዘብ መጠን መወሰን እንዲችል የክልል መስተዳድሮች አስፈላጊ የሆኑ መረጃዎችን ሁሉ መስጠት አለባቸው።
    ፪. የክልል መስተዳድሮች የሚወስዱት ብድር ከኢትዮጵያ ብሔራዊ ባንክ ውጪ የተገኘ ካልሆነ በስተቀር ማናቸውም በብድር ከተገኘ ገንዘብ ላይ የሚፈጸም ክፍያ የኢትዮጵያ ብሔራዊ ባንክ የሚያስተዳድረው ይሆናል።
    ፫· የክልል መስተዳድሮች የሚወስዱት ብድር ከኢትዮጵያ ብሔራዊ ባንክ ውጪ የተገኘ ሲሆን፥የክልል መስተዳድሮችና ሚኒስቴሩ በጋራ የሚስማሙበት የአስተዳደር ሥርዓት ተፈጻሚ ይሆናል።

#### ፰· የውጪ ምንዛሪ

    ፩. የውጭ ምንዛሪን ማስተዳደር የፌዴራሉ መንግሥት ኃላፊነት ነው ።
    ፪‧ የፌዴራሉ መንግሥት ይህንን ኃላፊነቱን መወጣት እንዲችል የክልል መስተዳድሮች የውጭ ምንዛሪ ፍላጐታቸውን በሚመለከት በቂ መረጃ መስጠት አለባቸው።

#### ፷፩‧ ሪፖርት ስለማቅረብ

    ፩· የሚኒስትሮች ምክር ቤት የሪፖርትን አቀራረብ እና ይዘት ይወስናል ።
    ፪· የፌዴራል መንግሥትና የክልል መስተዳድሮች የሚኒስትሮች ምክር ቤት በወሰነው መሠረት ሪፖርት ማቅረብ አለባቸው ።

#### ፷፪‧ ስለድጋፍ በጀት አስተዳደር

    ፩· የሚኒስትሮች ምክር ቤት ሚኒስትሩ በሚሰጠው አስተያየት መሠረት የፌዴራል መንግሥት ለክልሎች የሚሰጠውን ድጐማ በተመለከተ የክልል መስተዳድሮች ተጠያቂነት ያለባቸው መሆኑን ያረጋግጣል።
    ፪· ለዚህ አንቀጽ ንዑስ አንቀጽ (፩) አፈጻጸም እያንዳንዱ የክልል መስተዳድር በሚኒስትሮች ምክር ቤት ተቀባይነት ሊኖረው የሚችል፥ በዚህ አዋጅ ከተመለከተው ጋር የተጣጣመ የፋይናንስ አስተዳደርና ሪፖርት አቀራረብ ሥርዓት መዘርጋት ይኖርበታል።

### ክፍል አሥራ ሰባት
#### ልዩ ልዩ ድንጋጌዎች

#### ፷፫‧ ስለመንግሥት ገንዘብና ንብረት መጥፋት

የሚኒስትሮች ምክር ቤት ከሚኒስቴሩ የሚያገኘውን አስተያየት መሠረት በማድረግ በሚከተሉት ላይ ደንቦች ሊያወጣ ይችላል፤

    ፩· በማናቸውም መንገድ የመንግሥት ገንዘብ ወይም ንብረት ሲጠፋ መወሰድ ስለሚገባቸው እርምጃዎች፥
    ፪. የጠፋው የመንግሥት ገንዘብ ከተፈቀደው በጀት ላይ ስለሚቀነስበት ሁኔታ፡
    ፫· በዚህ አንቀጽ ንዑስ አንቀጽ (፩) እንደተመለከተው ማናቸውም የጠፋ የመንግሥት ንብረት ወይም ገንዘብ በመንግሥት ሂሣብ ውስጥ ሪፖርት የሚደረግበትን ሁኔታና ስለሚመዘገብበት መንገድ።

#### ፷፬‧ ጥፋቶችና ቅጣቶች

    ፩‧ የመንግሥት ገንዘብ ለመሰብሰብ ፥ ለማስተዳደር ወይም ክፍያ ለመፈጸም በማናቸውም የመንግሥት መሥሪያ ቤት የተሾመ ወይም የተመደበ ሰው፡
        ሀ) በሕግ መሠረት ሊከፈለው ከሚገባ በስተቀር የተመደበበትን ሥራ በማከናወኑ ማናቸውንም ክፍያ ከተቀበለ፡
        ለ) የፌዴራል መንግሥትን ገንዘብ በማጭበርበር ወይም ሌላ ሰው እንዲያጭበረብር ሁኔታዎችን በማመቻቸት የተባበረ ወይም ያሴረ፥
        ሐ) በሌላ ማንኛውም ሰው ሕጉ እንዲጣስ ሆን ብሎ የፈቀደ፥
        መ) ገቢን በመመዝገብ ወይም የምስክር ወረቀት በመስጠት ሥራ ላይ የተሠማራ ሆኖ ሳለ በፈቃደኝነት በማናቸውም መንገድ ሀሰተኛ የሆነ መረጃን በመዝገብ ላይ ያሰፈረ፤ ሀሰተኛ የምስክር ወረቀት የፈረመ ወይም ያዘጋጀ፥ እንደሆነ
        ከብር ፳፭ ሺህ በማያንስና ከብር ፴፭ ሺህ በማይበልጥ የገንዘብ መቀጫና ከ፲ ዓመት በማያንስና ከ፲፭ ዓመት በማይበልጥ ጽኑ እሥራት ይቀጣል።
    ፪‧ የመንግሥት ገንዘብ ለመሰብሰብ፥ ለማስተዳደር ወይም ክፍያ ለመፈጸም በማናቸውም የመንግሥት መሥሪያ ቤት የተሾመ ወይም የተቀጠረ ሰው ማንኛውንም ክፍያ ለማስቀረት ወይም መጠኑን ለማሻሻል ወይም ሕግ መጣሱን በሚመለከት የሚቀርቡ የክስ አቤቱታዎችን ለማስቀረት በቀጥታ ወይም በተዘዋዋሪ በስጦታ ወይም በሌላ መልክ ገንዘብ ወይም ዋጋ ያለው ነገር እንዲሰጠው የጠየቀ፥ የተቀበለ ወይም ለመቀበል የሞከረ እንደሆነ ከብር ፳፭ ሺህ በማያንስና ከብር ፴፭ ሺህ,በማይበልጥ የገንዘብ መቀጮና ከ፲፭ ዓመት በማያንስና ከ፳፭ ዓመት በማይበልጥ ጽኑ እሥራት ይቀጣል።
    ፫· የመንግሥት ገንዘብ ለመሰብሰብ፤ ለማስተዳደር ወይም ክፍያ ለመፈጸም በማናቸውም የመንግሥት መሥሪያ ቤት የተሾመ ወይም የተመደበ ሰው ይህን አዋጅ ወይም በዚህ አዋጅ መሠረት የወጡ ደንቦችን የመተላለፍ ወይም የማጭበርበር ድርጊት መፈጸሙን እያወቀ ለበላይ ኃላፊዎች ሪፖርት ያላደረገ እንደሆነ ከብር ፲ ሺህ በማይበልጥ የገንዘብ መቀጮና ከ፭ ዓመት በማይበልጥ ጽኑ እሥራት ይቀጣል።
    ፬· በዚህ አዋጅ አንቀጽ ፶፭ የተደነገገውን በመተላለፍ የተፈቀደ በጀት መኖሩን ሳያረጋግጥ ማናቸውንም ውል የተፈራረመ ወይም እንዲፈረም ያደረገ የመንግሥት መሥሪያ ቤትኃላፊከብር፭ ሺህ በማያንስና ከብር ፳ ሺህ በማይበልጥ የገንዘብ መቀጮና ከ፭ ዓመት በማያንስና ከ፲ ዓመት በማይበልጥ ጽኑ እሥራት ይቀጣል።
    ፭‧ ማንኛውም ሰው የመንግሥት ገንዘብን በመሰብሰብ፡ በማስተዳደር ወይም ክፍያን በመፈጸም ሥራ ላይ በተሠማራ የመንግሥት መሥሪያ ቤት ውስጥ የተሾመ ወይም የተመደበ ሰው፤
        ሀ) የቀረበለትንና ውሳኔ በመጠበቅ ላይ ያለውን ጉዳይ ወይም በሥራ ኃላፊነቱ ምክንያት ሊቀርብለት በሚችል ጉዳይ ላይ የሚሰጠውን ውሣኔ ወይም የሚወሰደውን እርምጃ ለማዛባት ወይም

        ለ) በመንግሥት ገቢ ላይ የማጭበርበር ድርጊት እንዲፈጸም ወይም ድርጊቱ ሲፈጸም እንዲረዳ ወይም እንዲተባበር ወይም ለድርጊቱ መፈጸም ሁኔታዎችን ለማመቻቸት እንዲስማማ፡ እንዲመሳጠር ወይም እንዲፈቅድ ለማድረግ በማሰብ፤
        ጉቦ ለመስጠት ቃል ከገባለት፡ ካቀረበለት ወይም ከሰጠው ጥፋተኛ ሆኖ መገኘቱ ሲረጋገጥ በጉቦ መልክ ያቀረበውን ወይም የሰጠውን ገንዘብ ሦስት እጥፍ የገንዘብ መቀጮ እና ከ፲ ዓመት በማያንስ እና ከ፲፭ ዓመት በማይበልጥ ጽኑ እሥራት ይቀጣል ።
    ፮ በዚህ አንቀጽ ንዑስ አንቀጽ (፭) የተዘረዘሩትን ጥፋቶች በመፈጸም ተግባር ውስጥ የተሳተፈና ጉዳዩ ወደ ፍርድ ቤት ከመቅረቡ በፊት ስለተፈጸመው ጥፋት እና ስለተባባሪዎቹ ሚና ጠቃሚ መረጃ የሰጠ ሰው በዚህ ሕግ መሠረት ከሚቀርብበት ክስ በፍትህ ሚኒስቴር ምህረት ሊደረግለት ይችላል።

#### ፷፭‧ የሂሣብ ሰነዶችን ስለማየት

    ፩‧ ሚኒስቴሩ ወይም በሕግ ሥልጣን የተሰጠውማናቸውም ሌላ አካል በሕግ የተሰጠውን ኃላፊነት ለመወጣት የማናቸውንም የመንግሥት መሥሪያ ቤት የሂሣብ መዛግብቶች፡ መጻሕፍት፡ ወረቀቶች፡ የሂሣብ ሰነዶች እና መረጃዎች ለማየት ያልተገደበ ሥልጣን ይኖረዋል።
    ፪· በዚህ አንቀጽ ንዑስ አንቀጽ (፩) የተመለከተው ቢኖርም ለፌዴራል መንግሥት አስፈጻሚ አካላት ሪፖርት የማያደርጉ የመንግሥት መ ቤቶች የሂሣብ መዛግብትን ፡ ወረቀቶችን ፡ የሂሣብ ሰነዶችን እና መረጃዎችን ሚኒስቴሩ ወይም ሌላ በሕግ ሥልጣን የተሰጠው አካል ለማየት የሚችለው ከእነዚህ የመንግሥት መሥሪያ ቤቶች ጋር በሚደረግ ስምምነት መሠረት ይሆናል።

#### ፷፮‧ የውክልና ሥልጣን ስለመስጠት

ለዚህ አዋጅ አፈጻጸም ሲባል ሚኒስቴሩ ለመሥሪያ ቤቱ ባለሥልጣኖች ወይም ለሌሎች ሚኒስቴር መሥሪያ ቤቶች ባለሥልጣኖች ሥልጣኑን በውክልና ለመስጠትና ውክልናው ተፈጻሚ የሚሆንባቸውን ሁኔታዎች ለመወሰን ይችላል።

#### ፷፯- ሰነዶችን ስለመጠበቅ

የሚኒስትሮች ምክር ቤት እያንዳንዱ የሂሣብ ሰነድ መጠበቅ ያለበት ለምን ያህል ጊዜ እንደሆነ የሚገልጽ ደንብ ያወጣል።

#### ፷፰ ደንብ ስለማውጣት

    ፩ የሚኒስትሮች ምክር ቤት በፌዴራል መንግሥት እና በክልል መስተዳድሮች መካከል ያለውን የፋይናንስ ግንኙነት ለመምራት አስፈላጊ የሆኑ ደንቦችን ሊያወጣ ይችላል።
    ፪· በዚህ አንቀጽ ንዑስ አንቀጽ (፩) እንዲሁም በዚህ አዋጅ በሌሎች አንቀጾች በተመለከተው ሳይወሰን የሚኒስትሮች ምክር ቤት ለአዋጁ አፈጻጸም የሚረዱ ደንቦችን ሊያወጣ ይችላል።

#### ፷፱· መመሪያዎች

ሚኒስቴሩ ይህን አዋጅ ተግባራዊ ለማድረግ የሚረዱ መመሪያዎችን ሊያወጣ ይችላል።

#### ፸‧ ተፈጻሚ ስላለመሆን

ይህን አዋጅ የሚቃረን ማንኛውም ሕግ ፡ ደንብ ፡ መመሪያ ወይም የአሠራር ልምድ በዚህ አዋጅ በተሸፈኑ ጉዳዮች ላይ ተፈጻሚነት አይኖረውም።

#### ፸፩‧ የመሸጋገሪያ ድንጋጌ

በዚህ አዋጅ አንቀጽ ፲፫ ፡ ፲፬ ፡ ፲፯ ፥ ፵፪ ፡ ፵፫ ፡ ፵፬ ፡ ሣጌ : ሣጊ : ፵፰፡ ፶፬ እና ፷፫ የተደነገጉት ቢኖሩም የሚኒስትሮች ምክር ቤት ደንብ እስከሚወጣ ድረስ እነዚህን ጉዳዮች በሚመለከት በሥራ ላይ ያለው መመሪያ ወይም የአሠራር ልምድ ከዚህ አዋጅ ጋር እስካልተቃረነ ድረስ ተፈጻሚነቱ ይቀጥላል።

#### ፸፪‧ አዋጁ የሚጸናበት ጊዜ

ይህ አዋጅ ከታህሣስ ፲ ቀን ፲፱፻፹፱ ዓ.ም ጀምሮ የጸና ይሆናል።

**አዲስ አበባ ታህሣስ ፲ ቀን ፲፱፻፹፱ ዓ.ም**

> ##### ዶ ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
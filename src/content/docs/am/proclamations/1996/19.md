---
title: አዋጅ ቁጥር ፲፱/፲፱፻፹፰
---

# የኢትዮጵያ ማኅበራዊ ተሃድሶና ልማት ፈንድ ማቋቋሚያ አዋጅ

የገጠሩ ድሀ ሕብረተሰብ መሠረታዊ የሆኑ ማኅበራዊ አገልግ ሎቶች የማግኘት በሩ እንዲከፈትለትና ኢኮኖሚያዊ መሠረተ ልማቶችና አገልግሎቶች ተዘርግተውለት ገቢውን ማሳደግ እንዲችል መርዳት አስፈላጊ በመሆኑ ፤

ይህ ዓላማ ግብ እንዲመታ በሙከራ መልክ ተቋቁሞ የነበረውን የኢትዮጵያ ማኅበራዊ ተሃድሶ ፈንድ ወደ አገር አቀፍ ፕሮግራም ደረጃ ማስፋፋት አስፈላጊ ሆኖ በመገኘቱ ፤

ይህን ፕሮግራም በሥራ ላይ ለማዋልና ፕሮጀክቶችን በማመንጨት በመቅረጽና ተግባራዊ በማድረግ ረገድ ከታች ወደ ላይ የአሰራር ሥልትን በመከተል ለመስራት የሚችል የማኔጅመንት አካል መፍጠር አስፈላጊ ሆኖ በመገኘቱ ፤

በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭(፩) መሠረት የሚከተለው ታውጇል ።

# ክፍል አንድ
# ጠቅላላ

#### ፩. አጭር ርዕስ

ይህ አዋጅ “የኢትዮጵያ ማኅበራዊ ተሃድሶና ልማት ፈንድ ማቋቋሚያ አዋጅ ቁጥር ፲፱ ፲፱፻፹፰” ተብሎ ሊጠቀስ ይችላል ።

#### ፪· ስለ መቋቋም

    ፩· የኢትዮጵያ ማኅበራዊ ተሃድሶና ልማት ፈንድ (ከዚህ በኋላ “ፈንዱ” እየተባለ የሚጠራ) የሕግ ሰውነትያለው፡ራሱን የቻለ የመንግሥት መሥሪያ ቤት ሆኖ በዚህ አዋጅ ተቋቁሟል ።

    ፪‧ የፈንዱ ተጠሪነት ለጠቅላይ ሚኒስትሩ ይሆናል ።

#### ፫· የፈንዱ ዓላማዎች

የፈንዱ ዓላማዎች የሚከተሉት ይሆናሉ፤

    ፩· መሠረታዊ የሆኑ ማኅበራዊ አገልግሎቶችን በማቅረብና በማጠናከር በዋነኛነት የገጠሩን ሕዝብ የኑሮ ደረጃ ማሻሻል ፤
    ፪‧ የኢኮኖሚ መሠረተ ልማቶችንና አገልግሎቶችን በመዘርጋትና በማቅረብ የድሃውን ሕብረተሰብ ገቢ የማግኘት አቅም ማሳደግ፣
    ፫‧ ማኅበረሰብን መሠረት ያደረጉ ፕሮጀክቶችን የመለየት ፡ የማዘጋጀትና የመተግበር ፡ የማስተዳደርና የመንከባከብ ዘይቤን በሕብረተሰቡ ውስጥ ማራመድ ፤
    ፬‧ ቀጣይነት ያለው አነስተኛ ብድር ለድሃው ሕብረተሰብ መስጠት የሚችሉ አነስተኛ ብድር ሰጪ ድርጅቶች እንዲፈጠሩና እንዲዳብሩ መርዳት ፡
    ፭‧ ሕብረተሰቡን አግዘው የሚሰሩ መሠረታዊ ድርጅቶችንና ማኅበረሰቦችን በፕሮጀክት ሥራዎች ቴክኒካዊና የሥራ አመራር ብቃት እንዲያዳብሩ መርዳት ።

#### ፬· የፈንዱ ሥልጣንና ተግባር

ፈንዱ የሚከተሉት ሥልጣንና ተግባሮች ይኖሩታል ፣

    ፩· መሠረታዊ የሆኑ ማኅበራዊ አገልግሎቶችን ለማቋቋምና ለማጠናከር እርዳታ መስጠት ፡
    ፪ በአካባቢ ደረጃ በሚከናወኑ ንዑስ ፕሮጀክቶች አማካይነት የሥራ ዕድል መፍጠርና በሙከራ ደረጃ በሚከናወነው የአነስተኛ ብድር አገልግሎት አማካይነት ድሃው የገጠር ሕዝብ ቀጣይነት ባለው የገቢ ማግኛ ሥራ ላይ እንዲሰማራ መርዳት ፡
    ፫· የሥልጠናፕሮግራሞች ለሕብረተሰቡ በማዘጋጀት መሠረታዊ የሕብረተሰብ ድርጅቶችንና ሕብረተሰቡን በማንኛውም የፕሮጀክት ሥራ ላይ ለመሳተፍ ያለውን አቅምማጎልበት፣
    ፬. ሴቶች በማንኛውም የፕሮጀክት ሥራ እንቅስቃሴ እንዲሳተፉ ማበረታታት ፡
    ፭- የንብረት ባለቤት መሆን ፡
    ፮. ውል መዋዋል ፡
    ፯‧ በስሙ መክሰስና መከሰስ ፡
    ፰ ዓላማውን ከግቡ ለማድረስ የሚያስፈልጉ ሌሎች ተግባሮችን ማከናወን ።

#### ፭‧ የፈንዱ አደረጃጀት

ፈንዱ

    ፩ በማዕከላዊ ደረጃ ፡

        ሀ) የኢትዮጵያ ማኅበራዊ ተሃድሶና ልማት ፈንድ ቦርድ (ከዚህ በኋላ “ቦርዱ” እየተባለ የሚጠራ) ፡
        ለ) ማዕከላዊ ጽሕፈት ቤት ፡
        ሐ) የፈንዱዋናሥራአስኪያጅ፡ምክትል ዋና ሥራአስኪያጅ እና አስፈላጊው የሰው ኃይል ይኖሩታል ።

    ፪· በእያንዳንዱ ክልል ፤

        ሀ) የክልል አስተባባሪ ኮሚቴ '
        ለ) የክልል ፈንድ ጽሕፈት ቤት '
        ሐ) የክልል ፈንድ ጽሕፈት ቤት ሥራ አስኪያጅ ' እንደ አስፈላጊነቱ ምክትል ሥራ አስኪያጅ እና አስፈ ላጊው የሰው ኃይል ይኖሩታል ።

# ክፍል ሁለት
# የፈንዱ ማዕከላዊ አካላት

#### ፮· የቦርዱ አባላት

ቦርዱ የሚከተሉት አባላት ይኖሩታል ፤

    ፩‧ ጠቅላይ ሚኒስትሩ ወይም ተወካዩ   ሰብሳቢ
    ፪‧ በጠቅላይ ሚኒስትር ጽሕፈት ቤት የክልል ጉዳይ ዘርፍ ኃላፊ  አባል
    ፫‧ የገንዘብ ሚኒስትር
    ፬· የኢኮኖሚ ልማትና ትብብር ሚኒስትር…
    ፭‧ የውሀ ሀብት ሚኒስትር
    ፮· የግብርና ሚኒስትር
    ፯‧ የፈንዱ ዋና ሥራ አስኪያጅ   አባልና ፀሐፊ

#### ፯· የቦርዱ ሥልጣንና ተግባር

    ፩ ቦርዱ የፈንዱን አጠቃላይ አስተዳደርና የሥራ ክንውን ይመራል፡ይቆጣጠራል ።

    ፪‧ ከላይ የተጠቀሰው አጠቃላይ ሁኔታ ሳይወሰን ፡ ቦርዱ ፣

        ሀ) ፖሊሲዎች ፣ የአፈጻጸም መመሪያና በመመሪያው ላይ የሚደረጉ ማሻሻያዎችን ጭምር ያወጣል ፡
        ለ) ዓመታዊ በጀትና የሥራ ፕሮግራም ያጸድቃል ፡
        ሐ) ዓመታዊ የሂሣብ ሪፖርት ያጸድቃል ፡
        መ) የሠራተኞችን የደመወዝ ስኬል ይወስናል ፡
        ሠ) የፈንዱ አጠቃላይ እንቅስቃሴ በተቀላጠፈና በሰከነ ሁኔታ ሊፈጸም ይችል ዘንድ የክልል መስተዳድሮችንና የልዩ ልዩ የፌዴራሉ መንግሥት ተቋማትን ትብብር ያስገኛል ፡
        ረ) ፈንዱን በሚመለከቱ ሌሎች የፖሊሲ ጉዳዮች ላይ ውሳኔ ይሰጣል ።

#### ፰· የቦርዱ ስብሰባ

    ፩ ቦርዱ በሦስት ወር አንድ ጊዜ ይሰበሰባል ። ሆኖም በሰብሳቢው ጥሪ የቦርዱ አስቸኳይ ስብሰባዎች በማንኛውም ጊዜ ሊደረጉ ይችላሉ ።

    ፪ ከቦርዱ አባላት ከግማሽ በላይ በስብሰባው ላይ ሲገኙ ምልዐተ ጉባኤ ይኖራል ።

    ፫· የቦርዱ ውሳኔ በስብሰባው ላይ በተገኙ አባላት በድምዕ ብልጫ ይሰጣል ። ድምዕ እኩል ለእኩል ከተከፈለ ሰብሳቢው ያለበት ወገን ወሳኝ ድምዕ ይኖረዋል ።

    ፬‧ ቦርዱ የራሱን የስብሰባ ሥነ ሥርዓት ደንብ ሊያወጣ ይችላል ።

#### ፱· የማዕከላዊ ጽሕፈት ቤት ሥልጣንና ተግባር

የፈንዱ ማዕከላዊ ጽሕፈት ቤት የሚከተሉት ሥልጣንና ተግባሮች ይኖሩታል ፡

    ፩ የፈንዱ እንቅስቃሴዎች በመላው አገሪቱ እንዲታወቁ ማድረግ ፣
    ፪ በፕሮጀክቶች ዝግጅት ፡ ማስተዋወቅ ፡ ግምገማ ፡ አፈጻጸም፡ ቁጥጥርና ክትትል ረገድ ብቃታቸውን ከፍ እንዲያደርጉ የክልል ጽሕፈት ቤቶችን መርዳት፣
    ፫· የፈንዱን ዓመታዊ በጀትና የሥራ ፕሮግራም አዘጋጅቶ በማጠናቀር ለቦርዱ ማቅረብ ፡
    ፬· የክልል ፈንድ ጽሕፈት ቤቶችን የበጀትና የሥራ ፕሮግራም አፈጻጸም እንዲሁም የፋይናንስ እንቅስቃሴ መከታተልና በፈንዱ የሥራ መመሪያ መሠረት መከናወናቸውን ማረጋገጥ፣
    ፭‧ ለማዕከላዊው ጽሕፈት ቤት በጸደቀው በጀት መሠረት ክፍያዎችን መፈጸም ፡
    ፮ ከክልል ፈንድ ጽሕፈት ቤቶች የሚቀርቡ የመተኪያ ክፍያ ጥያቄዎችን ገምግሞ ለፋይናንስ አቅራቢ ምንጮች ማስተላለፍ፡
    ፯· ከውጭ አገር የሚያስፈልጉ ግዥዎችን ማከናወንና ክፍያ ዎችን መፈጸም ፡
    ፰ የፈንዱን የሥራ ፡ የፋይናንስ እንቅስቃሴና ወጪዎችን በተመለከተ የሩብ ዓመት ፡ የግማሽ ዓመትና ዓመታዊ ሪፖርት አዘጋጅቶ ለቦርዱ ማቅረብ ፡
    ሀ· አጠቃላይ የፈንዱን አቅም ግንባታ ፡ ሥልጠናና ምርምር መርሐ ግብሮችን ማስተዳደር ፡
    ፲· ፈንዱን የሚመለከቱ የፖሊሲ ሃሳቦችን ለቦርዱ ማቅረብ ፤
    ፲፩ የፈንዱን እንቅስቃሴዎች አፈጻጸም በበላይነት መከታተል።

#### ፲· የፈንዱ ዋና ሥራ አስኪያጅና ምክትል ዋና ሥራ አስኪያጅ

    ፩‧ የፈንዱ ዋና ሥራ አስኪያጅና ምክትል ዋና ሥራ አስኪያጅ በቦርዱ ይሾማሉ ።

    ፪‧ የቦርዱ አጠቃላይ አመራር እንደተጠበቀ ሆኖ ፣ ዋናውሥራ አስኪያጅ የፈንዱ እንቅስቃሴዎች በፈንዱ የአፈጻጸም መመሪያ መሠረት በአግባቡ ተግባራዊ ለመሆናቸው ኃላፊ ይሆናል ።

    ፫ ከላይ የተጠቀሰው አጠቃላይ ሁኔታ ሳይወሰን ዋናው ሥራ አስኪያጅ ፡

        ሀ) በዚህ አዋጅ አንቀጽ ፱ ለማዕከላዊው ጽሕፈት ቤት የተሰጠውን ሥልጣንና ተግባር ይፈጽማል ፡
        ለ) በፌዴራል ሲቪል ሰርቪስ ሕግ መሠረት የፈንዱን ማዕከላዊ ጽሕፈት ቤት ሠራተኞች ይቀጥራል ፡ ያስተዳድራል ፡
        ሐ) ለማዕከላዊ ጽሕፈት ቤት በተፈቀደው በጀት መሠረት ክፍያዎችን ይፈጽማል ፡
        መ) በማዕከላዊው ጽሕፈት ቤት ደረጃ ከሦስተኛ ወገኖች ጋር በሚደረጉ ግንኙነቶች ሁሉ ፈንዱን ይወክላል ፡
        ሠ) የፈንዱን እንቅስቃሴዎች በብቃት ለማከናወን አስፈላጊ ሆኖ ሲገኝ ሥልጣኑን ለማዕከላዊ ጽሕፈት ቤት ሠራተኞች በውክልና ሊሰጥ ይችላል።

    ፬‧ ዋናው ሥራ አስኪያጅ በሌለበት ጊዜ ፡ ምክትል ዋና ሥራ አስኪያጁ ለዋናው ሥራ አስኪያጅ የተሰጠውን ተግባር ሁሉ ያከናውናል ።

# ክፍል ሦስት
# የፈንዱ የክልል አካላት

#### ፲፩ የክልል አስተባባሪ ኮሚቴ አባላት

እያንዳንዱ የክልል አስተባባሪ ኮሚቴ የሚከተሉት አባላት ይኖሩታል ፡

    ፩· የክልል ምክር ቤት ሰብሳቢ ወይም ተወካዩ   ሰብሳቢ
    ፪‧ የማኅበራዊ ልማት ዘርፍ ኃላፊ   አባል
    ፫‧ የኢኮኖሚ ልማት ዘርፍ ኃላፊ
    ፬· የፕላንና የኢኮኖሚ ልማት ቢሮ ኃላፊ
    ፭‧ የፋይናንስ ቢሮ ኃላፊ
    ፮· የኢትዮጵያ ንግድ ባንክ ወይም የኢትዮጵያ ልማት ባንክ ቅርንጫፍ ተወካይ
    ፯· የሲቪክ ድርጅቶች ተወካዮች
    ፰‧ የክልሉ ፈንድ ጽሕፈት ቤት ሥራ አስኪያጅ   አባልና ፀሐፊ

#### ፲፪· የክልል አስተባባሪ ኮሚቴ ሥልጣንና ተግባር

እያንዳንዱ የክልል አስተባባሪ ኮሚቴ የሚከተሉት ሥልጣንና ተግባሮች ይኖሩታል ፡

    ፩ በክልሉ ውስጥ የሚካሄደው የፈንዱ እንቅስቃሴ በዚህ አዋጅ ፡ በፈንዱ የሥራ አፈጻጸም መመሪያና በቦርዱ ውሳኔዎች መሠረት መከናወኑን ያረጋግጣል ፡
    ፪- የክልሉ ፈንድ ጽሕፈት ቤት አዘጋጅቶ የሚያቀርበውን የክልሉን ዓመታዊ የሥራ ፕሮግራምና በጀት በማጽደቅ በፈንዱ ማዕከላዊ ጽሕፈት ቤት አማካይነት ለመጨረሻ ውሳኔ ለቦርዱ ያቀርባል ፡
    ፫· የክልሉን ጽሕፈት ቤት የግማሽ ዓመትና ዓመታዊ የሥራ አፈጻጸምና የፋይናንስ ሪፖርቶች ያጸድቃል ፡
    ፬· ከክልሉ ፈንድ ጽሕፈት ቤት በሚቀርቡት ፕሮጀክቶች፡ እቅዶችና በሌሎች ከፈንዱ የክልል የሥራ ፕሮግራም አፈጻጸም ጋር በተዛመዱ ነጥቦች ላይ ውሳኔ ይሰጣል ።

#### ፲፫· የክልል አስተባባሪ ኮሚቴ ስብሰባ

    ፩ የክልል አስተባባሪ ኮሚቴ በሦስት ወር አንድ ጊዜ ይሰበሰባል ። ሆኖም የኮሚቴው አስቸኳይ ስብሰባዎች በሰብሳቢው ጥሪ በማንኛውም ጊዜ ሊደረጉ ይችላሉ ።

    ፪‧ ከኮሚቴው አባላት ከግማሽ በላይ በስብሰባው ላይ ሲገኙ ምልዐተ ጉባኤ ይኖራል ።

    ፫· የኮሚቴው ውሳኔ በስብሰባው ላይ በተገኙ አባላት በድምፅ ብልጫ ይሰጣል ። ድምዕ እኩል ለእኩል ከተከፈለ ሰብሳቢው ያለበት ወገን ወሳኝ ድምዕ ይኖረዋል ።

    ፬· ኮሚቴው የራሱን የስብሰባ ሥነ ሥርዓት ደንብ ሊያወጣ ይችላል ።

#### ፲፬. የክልል ፈንድ ጽሕፈት ቤት ሥልጣንና ተግባር

እያንዳንዱ የክልል ፈንድ ጽሕፈት ቤት የሚከተሉት ሥልጣንና ተግባሮች ይኖሩታል ፡

    ፩‧ የፈንዱ እንቅስቃሴዎች በክልሉ ውስጥ እንዲሰራጩ ማድረግ ፡
    ፪‧ የክልሉን ዓመታዊ በጀትና የሥራ ፕሮግራም አዘጋጅቶ ለክልል አስተባባሪ ኮሚቴው ማቅረብና በኮሚቴው ሲጸድቅ ለማዕከላዊው ጽሕፈት ቤት ማቅረብ ፡
    ፫· በአመልካቾች የሚቀርቡ ንዑስ ፕሮጀክቶችን መገምገምና ከውሳኔ ሃሳብ ጋር ለክልሉ አስተባባሪ ኮሚቴ ማቅረብ ፡
    ፬· ፕሮጀክቶች ተግባራዊ የሚሆኑበትንና አስፈላጊው የአፈጻጸም ክትትልና ርክክብ የሚደረግበትን መንገድ ሁሉ ማዘጋጀት ፡
    ፭ ለፕሮጀክቶች የተመደበውን ገንዘብ በአግባቡ በሥራ ላይ ማዋል ፡
    ፮· የግማሽ ዓመት የፋይናንስ እና የሥራ አፈጻጸም ሪፖርት እያዘጋጀ ለክልሉ አስተባባሪ ኮሚቴ ማቅረብና ኮሚቴው ሲያጸድቀውም ለማዕከላዊው ጽሕፈት ቤት ማቅረብ ፡
    ፯‧ ማናቸውንም የፋይናንስና የፕሮጀክት ሬኮርድ ለማዕከላዊው ጽሕፈት ቤት ክፍት ማድረግ ፡
    ፰‧ የአፈጻጸም መመሪያው በሚያዘው መሠረት የክፍያ መተኪያ ጥያቄዎችን አዘጋጅቶ—ክፍያ እንዲፈጸም ለማዕከላዊው ጽሕፈት ቤት ማቅረብ ።

#### ፲፭‧ የክልል ፈንድ ጽሕፈት ቤት ሥራ አስኪያጅ

    ፩· እያንዳንዱ የክልል ፈንድ ጽሕፈት ቤት ሥራ አስኪያጅ በክልሉ አስተባባሪ ኮሚቴ ይሾማል ።

    ፪· በአስተባባሪው ኮሚቴ የሚሰጠው አጠቃላይ መመሪያ እንደተጠበቀ ሆኖ ' ሥራ አስኪያጁ የፈንዱ እንቅስቃ ሴዎች በፈንዱ የአፈጻጸም መመሪያ መሠረት በአግባቡ ተግባራዊ ለመሆናቸው ኃላፊ ይሆናል ።

    ፫. ከላይ የተጠቀሰው አጠቃላይ ሁኔታ ሳይወሰን ሥራ አስኪያጁ ፤

        ሀ) በዚህ አዋጅ አንቀጽ ፲፬ ለክልሉ ፈንድ ጽሕፈት ቤት የተሰጠውን ሥልጣንና ተግባር ይፈጽማል ፤
        ለ) በፌዴራል ሲቪል ሰርቪስ ሕግ መሠረት የክልሉን ፈንድ ጽሕፈት ቤት ሠራተኞች ይቀጥራል ' ያስተዳድራል ፤
        ሐ) ለክልሉ ፈንድ ጽሕፈት ቤት በተፈቀደው በጀት መሠረት ክፍያዎችን ይፈጽማል፤
        መ) በክልል ፈንድ ጽሕፈት ቤት ደረጃ ከሦስተኛ ወገኖች ጋር በሚደረጉ ግንኙነቶች ሁሉ ፈንዱን ይወክላል ፤
        ሠ) በክልሉ የፈንዱን እንቅስቃሴዎች በብቃት ለማከ ናወን አስፈላጊ ሆኖ ሲገኝ ሥልጣኑን ለክልሉ ፈንድ ጽሕፈት ቤት ሠራተኞች በውክልና ሊሰጥ ይችላል ።

# ክፍል አራት
# ልዩ ልዩ ድንጋጌዎች

#### ፲፮· የአሠራር ወጥነትን ስለማረጋገጥ

የፈንዱን የአሠራር ወጥነት ለማረጋገጥ የሥራ አፈጻጸም መመሪያው የፈንዱን አጠቃላይ ተግባራትና እንቅስቃሴዎች የሚገዛ ይሆናል ።

#### ፲፯ በጀት

    ፩ የፈንዱ በጀት ከፌዴራሉ መንግሥት፡ከለጋሽ ድርጅቶችና ከሕብረተሰቡ የሚደረግ የገንዘብ መዋጮና ከዓለም ባንክ የሚገኝ ብድር ይሆናል።

    ፪· ከክልሎች ' ከፌዴራሉ መንግሥትና ከለጋሽ ድርጅቶች የሚሰጡ ቢሮዎች ፡ መሣሪያዎች ፡ ዕቃዎችና የመሳሰሉት ለፈንዱ ተጨማሪ ገቢዎች ሊሆኑ ይችላሉ ።

    ፫· በጀቱ የገንዘብ መዋጮዎቹ ከተደረጉበት የብድርና ዕርዳታ ስምምነቶች ጋር በተጣጣመ መልኩ ተግባራዊ ይሆናል ።

#### ፲፰‧ የባንክ ሂሣብ

    ፩· በዚህ አዋጅ አንቀጽ ፲፯(፩) የተጠቀሰው መዋጮ በፈንዱ ስም በባንክ ተቀማጭ ይሆናል ።

፪‧ ማዕከላዊው ጽሕፈት ቤት የሚከተሉት የባንክ ሂሳቦች ይኖሩታል ፤

    ሀ) የውጭ ምንዛሪ ሂሣብ ፥ ከውጭ ዕርዳታና ብድር ሰጪዎች ለሚገኘው ገንዘብ ፤
    ለ) የብር (የአገር ውስጥ ገንዘብ) ሂሳብ ።

፫· የክልል ፈንድ ጽሕፈት ቤት ሁለት የተለያዩ የአገር ውስጥ ገንዘብ የባንክ ሂሳቦች ለሁለት የተለያዩ ጉዳዮች ይኖሩታል፤

    ሀ) ለንዑስ ፕሮጀክቶች ማስፈጸሚያ ፥ እና
    ለ) ለሥራ ማስኬጃ ፡ የሚውል ።

#### ፲፱. ኦዲት

የፈንዱ ሂሣብ በየዓመቱ በውጭ ኦዲተሮች ይመረመራል ።

#### ፳· የዕቃ ግዥና አጠቃቀም

በፈንዱ የሥራ አፈጻጸም መመሪያ ውስጥ በተመለከተው መሠረት ፈንዱ የራሱ የዕቃ ግዥና አጠቃቀም ሥርዓት ይኖረዋል ።

#### ፳፩‧ የመብትና ግዴታ መተላለፍ

የኢትዮጵያ ማኅበራዊ ተሃድሶ ፈንድ መብትና ግዴታ በዚህ አዋጅ ለፈንዱ ተላልፋል ።

#### ፳፪ የመተባበር ግዴታ

ማንኛውም ግለሰብ ፥ የመንግሥት አካላትና የግል ድርጅቶች ፈንዱ ሥራውን በሚያከናውንበት ጊዜ የመተባበር ግዴታ አለባቸው ።

#### ፳፫ አዋጁ የሚጸናበት ጊዜ

ይህ አዋጅ ከየካቲት ፭ ቀን ፲፱፻፹፰ ዓ.ም· ጀምሮ የጸና ይሆናል ።

**አዲስ አበባ የካቲት ፭ ቀን ፲፱፻፹፰ ዓ.ም·**.

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
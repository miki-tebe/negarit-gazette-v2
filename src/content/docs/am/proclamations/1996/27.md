---
title: አዋጅ ቁጥር ፳፯/፲፱፻፹፰
---

# የመከላከያ ሠራዊት አዋጅ

የሀገሪቱን ሉዓላዊነት የሚያስከብር ፡ የብሔሮች ፡ የብሔረሰቦችና የሕዝቦችን ሚዛናዊ ተዋጽኦ ያካተተ ፡ ከፖለቲካ ድርጅት ወገናዊነት ነጻ በሆነ ሁኔታ ተግባሩን የሚያከናውን የኢትዮጵያ ፡ ፌዴራላዊ ዲሞክራሲያዊ ሪፐብሊክ መከላከያ ሠራዊት ማቋቋምና በጀትና የሠራዊቱን መተዳደሪያ በሕግ መወሰን አስፈላጊ ሆኖ በመገኘቱ ፤

በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭(፩) እና (፯) መሠረት የሚከተለው ታውጇል።

# ክፍል አንድ
# ጠቅላላ

#### ፩· አጭር ርዕስ

ይህ አዋጅ “የመከላከያ ሠራዊት አዋጅ ቁጥር ፳፯ ፲፱፻፹፰” ተብሎ ሊጠቀስ ይችላል ።

#### ፪· ትርጓሜ

የቃሉ አገባብ ሌላ ትርጉም የሚያሰጠው ካልሆነ በስተቀር በዚህ አዋጅ ውስጥ፤

    ፩ “አዛዥ” ማለት በሀገር መከላከያ ሠራዊት ውስጥ በማናቸውም ደረጃ ላይ የሚገኝ አንድ የጦር ክፍልን ለመምራትና ለማስተዳደር ሥልጣን የተሰጠው ሰው ነው፤
    ፪ “ሚኒስትር” ወይም “ሚኒስቴር” ማለት እንደቅደም ተከተሉ የአገር መከላከያ ሚኒስትር ወይም ሚኒስቴር ነው፡
    ፫‧ “የሠራዊት አባል” ማለት በአገር መከላከያ ሠራዊት ውስጥ በቋሚነት ወታደራዊ አገልግሎት የሚሰጥ ማንኛውም ሰው ነው ፡
    ፬. “መኮንን” ማለት ከምክትል መቶ አለቃ እስከ ጄኔራል ማዕረግ ድረስ ያሉትን የሚያጠቃልል ነው፣
    ፭‧ “ጄኔራል መኮንን” ማለት የብርጋዴር ጄኔራል ፡ የሜጀር ጄኔራል ፡ የሌተና ጄኔራል ወይም የጄኔራል ማዕረግ ያለው የሠራዊት አባል ነው ፡
    ፮· “ወታደራዊ ፍርድ ቤት” ማለት በዚሀ አዋጅ አንቀጽ ፳፭ መሠረት የሚቋቋም ፍርድ ቤት ነው።

# ክፍል ሁለት
# ስለ ወታደራዊ አገልግሎት

#### ፫· ስለ መከላከያ ሠራዊት አደረጃጀት

በኢትዮጵያ ፌዴራላዊ ዲሞክራሲያዊ ሪፐብሊክ የሚኖረው የሀገር መከላከያ ሠራዊት የምድር ኃይልና የአየር ኃይል ይሆናል።

#### ፬· ስለ መመልመል

    ፩ ሚኒስቴሩ በየጊዜው በሚያወጣው መመዘኛ መሠረት ለወታደርነት ብቁና ፈቃደኛ የሆኑ ሰዎችን ሊመለምል ይችላል ።
    ፪· በዚህ አንቀጽ ንዑስ አንቀጽ (፩) መሠረት ሚኒስቴሩ የሚያደርገው ምልመላ የብሔሮች ፣ ብሔረሰቦችና የሕዝቦችን ሚዛናዊ ተዋጽኦ ያካተተ ይሆናል ።
    ፫· የመኮንንነት ምልመላ የሚካሄደው ከወታደሮች መካከል ብቻ ይሆናል ።

#### ፭· ስለ ቅጥር

ለወታደርነት የተመለመለ ማንኛውም ሰው ሚኒስቴሩ በሚያወጣው መመሪያ መሠረት የቅጥር ውል ይፈጽማል ።

#### ፮· ወታደራዊ ሥልጠና

    ፩ ማንኛውም የሠራዊቱ አባል የውትድርና አገልግሎት ከመጀመሩ በፊት መሠረታዊ የሆነ ወታደራዊ ሥልጠና ይሰጠዋል ።
    ፪· በአገልግሎት ላይ ያለ የሠራዊት አባል እንደ አስፈላጊነቱ ዝንባሌውና ችሎታው እየተገመገመ በልዩ ልዩ የሙያ መስክ እንዲሰለጥን ይደረጋል ።
    ፫· ማንኛውም የሠራዊቱ አባል ሚኒስቴሩ የሚያወጣውን መመዘኛ የሚያሟላ ከሆነ በመኮንንነት ለማገልገል የሚያስችለውን ሥልጠና እንዲያገኝ ይደረጋል ።

#### ፯. ወታደራዊ ቃለ መሐላ

ማንኛውም የሠራዊት አባል መሠረታዊ የውትድርና ሥልጠ ናውን እንዳጠናቀቀ አገልግሎቱን ከመጀመሩ በፊት ወታደራዊ ቃለ መሐላ ይፈጽማል ።

#### ፰· የሠራዊት አባል ግዴታ

ማንኛውም የሠራዊት አባል ሕገ መንግሥቱን ፥ ወታደራዊ ሕጎችን ፡ ደንቦችን ፥ መመሪያዎችንና ቋሚ ትእዛዞችን የማክበር ግዴታ አለበት ።

#### ፱· የአገልግሎት ዘመን

    ፩. ማንኛውም የሠራዊቱ አባል በወታደርነት ለአገልግሎት የሚቀጠረው ለ፯ አመታት ይሆናል ። ተጨማሪ አገልግሎት ለመስጠት አባሉ ፈቃደኛ ከሆነና ሚኒስቴሩም ከተስማማ የአገልግሎት ጊዜውን ለማራዘም ይችላል ። ሆኖም የሚሰጠው አገልግሎት ከ ፵፭ (አርባ አምስት) ዓመት እድሜ በላይ ሊያልፍ አይችልም ።
    ፪· ማንኛውም የሠራዊቱ አባል ምክትል አሥር አለቃ ፡ አሥር አለቃ ሃምሳ አለቃ ወይም በተመሳሳይ ደረጃ ላይ የሚገኝ የአየር ኃይል አባል ማዕረግ ካገኘ በኋላ ቢያንስ ለ፯ ዓመታት ያገለግላል ። ሆኖም የሚሰጠው አገልግሎት ከ ፵፭ (አርባ አምስት) ዓመት እድሜ በላይ ሊያልፍ አይችልም ።
    ፫· ማንኛውም የሠራዊቱ አባል መኮንን ከሆነ በኋላ ቢያንስ ለ፲ ዓመታት አገልግሎት ይሰጣል ፡ ሆኖም ከዚህ በታች ከተመለከተው እድሜ በላይ ሊያልፍ አይችልም፣

        ሀ) ከምክትል መቶ አለቃ እስከ ሻምበል ፵፰ (አርባ ስምንት) ዓመት፣
        ለ) ከሻለቃ እስከ ኮሎኔል ፶፪ (ሃምሳ ሁለት) ዓመት ፡
        ሐ) ጄኔራል መኮንኖች ፶፭ (ሀምሳ አምስት ) ዓመት ።

    ፬‧ ሚኒስቴሩ አስፈላጊ ሆኖ ካገኘው የመኮንኖችን የአገልግሎት ዘመን ከ፪ ዓመት ላልበለጠ ጊዜ ሊያራዝም ይችላል።

#### ፲· አገልግሎቶችን ስለማግኘት

በሠራዊቱ ውስጥ በውትድርና አገልግሎት ላይ የሚገኝ ማንኛውም ሰው አግባብ ባለው የሚኒስቴሩ የውስጥ መመሪያ መሠረት ቀለብ ፡ የመኖሪያ ቤት ፡ የደንብ ልብስ ፡ መጓጓዣና ሕክምና በነፃ ያገኛል ።

#### ፲፩‧ አገልግሎት ስለሚቋረጥበት ሁኔታ

ማንኛውም የሠራዊት አባል ከዚህ በታች የተዘረዘሩት ምክን ያቶች ሲያጋጥሙ ጉዳዩ አባሉ በሚሰራበት የአመራር አካላት ታይቶና አግባብ ባለው ባለሥልጣን ሲፀድቅ አገልግሎቱን አቋርጦ እንዲሰናበት ይደረጋል ፤

    ፩ የቅጥር ውሉ ዘመን ሲያበቃ ፤
    ፪. ሲሞት፤
    ፫ አባሉ የስንብት ጥያቄ አቅርቦ በሚኒስቴሩ ተቀባይነት ሲያገኝ፤
    ፬. አገልግሎት ለመቀጠል የማያስችል ከባድ ሕመም ፤ የአእምሮ ወይም የአካል ጉድለት ደርሶበት ለውትድርና አገልግሎት ብቁ አለመሆኑ በሐኪሞች ቦርድ ሲረጋገጥ ፤
    ፭‧ በወንጀል ተከሶ በፍርድ ቤት ጥፋተኛ ሆኖ ከተገኘና ጥፋቱ ለሥራው ብቁ አያደርገውም ተብሎ ሲወሰን ፤
    ፮‧ በሚኒስቴሩ መዋቅር ላይ ለውጥ በመደረጉ ምክንያት በአገልግሎት ላይ እንዲቆይ ለማድረግ ሳይቻል ሲቀር ፤
    ፯. በመደበኛ የውትድርና ሥራ አፈጻጸም ወይም በአመራር ብቁ ባለመሆን ወይም በዲሲፕሊን ጉድለት አገልግሎቱ አስፈላጊ ያለመሆኑ ሲረጋገጥ ፤
    ፰‧ በጡረታ ሲገለል ።

#### ፲፪‧ ስንብት የሚዘገይበት ሁኔታ

የአገር ፀጥታ አስጊ ሁኔታ ላይ ሲወድቅ ወይም ጦርነት ሲኖር ማንኛውም የሠራዊት አባል ከውትድርና አገልግሎት ዘመኑ ውጭም ቢሆን በአገልግሎት ላይ የመቆየት ግዴታ አለበት ።

#### ፲፫· ስለ አገልግሎት ካሳና ጡረታ

    ፩‧ በወታደርነት የተቀጠረ የሠራዊቱ አባል የተቀጠረበትን የ፯ ዓመታት አገልግሎት ጨርሶ ከሥራ ሲሰናበት ሚኒስቴሩ በሚያወጣው መመሪያ መሠረት የአገልግሎት ካሳ ይከፈለዋል ።
    ፪‧ በወታደርነት የተቀጠረ አንድ የሠራዊቱ አባል የ፯ ዓመታት አገልግሎት ዘመኑን ከመጨረሱ በፊት በራሱ ፈቃድ ሳይሆን በሌሎች በተለያዩ ምክንያቶች አገልግሎቱ ቢቋረጥ ሚኒስቴሩ በሚያወጣው መመሪያ መሠረት ተገቢውን ካሳ ያገኛል ።
    ፫· በዚህ አዋጅ አንቀጽ ፱ (፩), (፪) እና (፫) የተመለከቱት የሥራ መሰናበቻ ዕድሜ ጣራዎች ለጡረታ ሕግ አፈጻጸም የጡረታ መገለያ እድሜ ሆነው ይቆጠራሉ ።

#### ፲፬. ስለ ሥራ ምደባና ዝውውር

ማንኛውም የሠራዊቱ አባል አግባብ ባለው ደንብ መሠረት እንዳስፈላጊነቱ በሀገር ውስጥም ሆነ ከሀገር ውጭ ተመድቦ የመሥራት ግዴታ አለበት ።

#### ፲፭‧ ሜዳይ ኒሻንና ሽልማት

ማንኛውም የሠራዊቱ አባል አግባብ ባለው ሕግ ወይም የውስጥ ደንብ ወይም መመሪያ መሠረት ለፈጸመው አገልግ ሎትና ጀግንነት ፥ እንዲሁም ለአዲስ ግኝት ወይም የፈጠራ ሥራ ሜዳይ ፥ ኒሻን ወይም ሽልማት እንዲያገኝ ይደረጋል ።

#### ፲፮· ስለ ፈቃድ

ማንኛውም የሠራዊቱ አባል ሚኒስቴሩ በሚያወጣው መመሪያ መሠረት የዓመት እረፍት ፈቃድ እና ለልዩ ልዩ ማህበራዊ ጉዳዮች መፈጸሚያ ፈቃድ ይሰጠዋል ።

#### ፲፯‧ ስለ ወታደራዊ ዲስፒሊን

ማንኛውም የሠራዊቱ አባል በወታደራዊ ሕጎች ፥ ደንቦች ፥ መመሪያዎችና ቋሚ ትእዛዞች ውስጥ የተመለከቱትን የጣሰ እንደሆነና ጥፋቱ አነስተኛ በመሆኑ ወታደራዊ ፍርድ ቤት የሚያስቀርበው ካልሆነ ጉዳዩ በሠራዊቱ የዲስ ፕሊን መመሪያ መሠረት እንዲታይ ይደረጋል ።

#### ፲፰‧ አቤቱታ ስለ ማቅረብ

ማንኛውም የሠራዊቱ አባል የአስተዳደር በደል የደረሰበት እንደሆነ ወይም በተወሰነበት የዲስፕሊን ቅጣት ቅሬታ ያደረበት እንደሆነ በሠራዊቱ የዲስፕሊን መመሪያ መሠረት አቤቱታ የማቅረብና ውሳኔ የማግኘት መብት ይኖረዋል ። በየደረጃው የሚገኙ የሠራዊቱ አዛዦችም የሠራዊቱ አባላት ለሚያቀርቡት አቤቱታ በወቅቱ ውሳኔ የመስጠት ግዴታ አለባቸው ።

# ክፍል ሦስት
# ስለ ማዕረግ ዕድገት ፡ ስለ አገልግሎትና ስንብት

#### ፲፱· የማዕረግ ደረጃዎች

በሠራዊቱ ውስጥ የሚኖሩት የማዕረግ ደረጃዎች የሚከተሉት ናቸው ።

    ፩. የምድር ኃይል

        ሀ) ምክትል አሥር አለቃ ፡
        ለ) የአሥር አለቃ ፡
        ሐ) የሃምሳ አለቃ ፡
        መ) ምክትል መቶ አለቃ ፡
        ሠ) የመቶ አለቃ ፡
        ረ) ሻምባል ፡
        ሰ) ሻለቃ ፡
        ሸ) ሌተና ኮሎኔል ፡
        ቀ) ኮሎኔል ፡
        በ) ብርጋዴር ጄኔራል ፡
        ተ) ሜጀር ጄኔራል ፡
        ቸ) ሌተና ጄኔራል ፡
        ኀ) ጄኔራል ።

    ፪‧ የአየር ኃይል የማዕረግ ደረጃዎች ከምክትል መቶ አለቃ እስከ ጄኔራል ድረስ ያሉት ከምድር ኃይል ጋር ተመሳሳይ ናቸው ።
    ፫· ከምክትል መቶ አለቃ በታች ያሉት የአየር ኃይል የማዕረግ ደረጃዎች ከዚህ በታች የተዘረዘሩት ናቸው ።

        ሀ) ጁኒየር ኤርክራፍትማን ፡
        ለ) ሲኒየር ቴክኒሺያን ፡
        ሐ) ማስተር ቴክኒሺያን ።

    4. ከላይ ከተዘረዘሩት ውጭ በቀድሞ ጦር አባላት የተያዙ ማዕረጎች በእድገት ካልተሻሻሉ በስተቀር በመሸጋገሪያነት ይቀጥላሉ ።

#### ፳‧ ስለ ማዕረግ ዕድገት አሰጣጥ

    ፩‧ በወታደራዊ ግዳጅ አፈጻጸም ፥ በሥነ ሥርዓት አክባሪነት፡ በአመራር ችሎታና ብቃት ብልጫ ያሳየ የሠራዊት አባል ሚኒስቴሩ ስለማዕረግ ዕድገት በሚያወጣው መመሪያ መሠረት የማዕረግ ዕድገት ይሰጠዋል ።
    ፪‧ የማዕረግ ዕድገት የሚሰጠው በሚከተሉት አካላት ይሆናል፤

        ሀ) ከምክትል አሥር አለቃ እስከ ሃምሳ አለቃ እና ከጁኒየር ኤርክራፍትማን እስከ ማስተር ቴክኒሽያን ከጠቅላይ ኤታማዦር ሹም ጽሕፈት ቤት በሚሰጥ ኮታ መሠረት በኮር ወይም በኃይል አዛዥ፤
        ለ) ከምክትል መቶ አለቃ እስከ ሻለቃ በጦር ኃይሎች ጠቅላይ ኤታማዦር ሹም፤
        ሐ) ሌተና ኮሎኔል ወይም ኮሎኔል በጦር ኃይሎች ጠቅላይ መምሪያ ስር የሚገኙ የመምሪያ ኃላፊዎች እንዲሁም የኮርና የኃይል አዛዦች በሚገኙበት የመከላከያ አዛዦች ካውንስል፤
        መ) ጄኔራል መኮንን በጠቅላይ ሚኒስትሩ አቅራቢነት በርዕሰ ብሔሩ ።

    ፫· የማዕረግ ዕድገት የሚሰጠው፤

        ሀ) ክፍት የመሾሚያ ቦታ ሲኖር ፤
        ለ) ተሿሚው በዚህ አንቀጽ ንዑስ አንቀጽ (፩) በተመለከተው መሠረት አስፈላጊውን መመዘኛዎች አሟልቶ ሲገኝ ነው ።

#### ፳፩ የግዴታ አገልግሎት

አንድ መኮንን ልዩ ሥልጠና ወይም ትምህርት እንዲያገኝ ከተደረገ ሥልጠናውን ወይም ትምህርቱን ከጨረሰ በኋላ እንደአስፈላጊነቱ ከ፲፪ ዓመት ላልበለጠ ጊዜ አገልግሎት የመስጠት ግዴታ አለበት ።

#### ፳፪‧ ከሥራ ስለ ማሰናበት

    ፩. ከሥራ የማሰናበት ውሳኔ የሚሰጠው በዚህ አዋጅ አንቀጽ ፳ (፪) (ሀ) (ለ) (ሐ) እና (መ) የማዕረግ ዕድገት እንዲሰጡ ሥልጣን በተሰጣቸው አመራር አካላት ይሆናል ።
    ፪· የጄኔራል መኮንኖች ከሥራ መሰናበት ጉዳይ የሚታየው በጦር ኃይሎች ጠቅላይ አዛዥ የሚመረጡ ከሶስት ያላነሱ ሰዎች ባሉበት ኮሚቴ ይሆናል ። የጦር ኃይሎች ጠቅላይ አዛዥ በኮሚቴው የውሳኔ ሃሳብ ላይ የራሱን አስተያየት ጨምሮ ለውሳኔ ለርዕሰ ብሔሩ ያቀርባል ።
    ፫· የአመራር አካሉ ወይም ኮሚቴው አስፈላጊ ሆኖ ካገኘው በዚሀ አንቀጽ ንዑስ አንቀጽ (፩) እና (፪) መሠረት ውሳኔ ከመስጠቱ በፊት ከሥራ እንዲሰናበት ሃሳብ የቀረበበት መኮንን ቀርቦ ሃሳቡን እንዲያስረዳ ያደርጋል ።

# ክፍል አራት
# የሚኒስትሩና የጠቅላይ ኤታማዦር ሹም ሥልጣንና ተግባር

#### ፳፫· የሚኒስትሩ ሥልጣንና ተግባር

ሚኒስትሩ የሚከተሉት ሥልጣንና ተግባሮች ይኖሩታል ፣

    ፩ ሠራዊቱ ለሕገ መንግሥቱ ተገዢ መሆኑንና ለሕገ መንግሥቱ መከበር በጽናት መቆሙን ያረጋግጣል ፤
    ፪ መከላከያን በተመለከተ በሚኒስትሮች ምክር ቤት መጠናትና መወሰን ያለባቸውን ጉዳዮች እያቀረበ ያስወስናል ፣
    ፫. ሠራዊቱ የሚተዳደርባቸውን ሕጎችና ደንቦች ያመነጫል፡ ከፀደቁም በኋላ በተግባር መዋላቸውን ያረጋግጣል ፤
    ፬‧ ጉዳዩ ለሚመለከተው የመንግሥት አካል የበጀት ጥያቄ ያቀርባል ፡ ሲፈቀድም በተግባር መዋሉን ይቆጣጠራል ፤
    ፭ ወታደራዊ ፋብሪካዎችን በበላይነት ይቆጣጠራል፥ለሠራዊቱ አስፈላጊ የሆኑ ማቴሪያሎች እንዲሟሉ ያደርጋል ፤
    ፮ መከላከያን በተመለከተ ከውጭ ሀገር መንግሥታት፡መንግሥታዊና መንግሥታዊ ካልሆነ መሥሪያ ቤቶችና ድርጅቶች ጋር ግንኙነት ያደርጋል፣
    ፯. መንግሥት በሚያወጣው መመሪያ መሠረት ሀገር አቀፍ የክተት ዘመቻዎችን ያስተባብራል ።

#### ፳፬· የጠቅላይ ኤታማዦር ሹም ሥልጣንና ተግባር

ጠቅላይ ኤታማዦር ሹም የሚከተሉት ሥልጣንና ተግባሮች ይኖሩታል ፤

    ፩· የጦር ኃይሎች ጠቅላይ መምሪያን በበላይነት ይመራል ፤ የመከላከያ አዛዦች ካውንስልን ይሰበስባል ፣ ሥራዎቹን ያስተባብራል ፡ በካውንስሉ የተወሰኑ ውሳኔዎች በተግባር መዋላቸውን ይቆጣጠራል፤
    ፪· የሀገርን ዳር ድንበርና ሉዓላዊነት ያስከብራል ፥ የአስቸኳይ ጊዜ አዋጅያስፈጽማል፤ከክልል መስተዳድር አቅም በላይ የሆነ የሰላምና ፀጥታ መደፍረስ ሲያጋጥም ሁኔታውን ለመቆጣጠር ዕቅድ ያዘጋጃል ፡ ሲፈቀድም ተግባራዊ ያደርጋል ፤
    ፫· ከመንግሥት በሚሰጠው ውሳኔ መሠረት የሀገር መከላከያ ሠራዊትን ያደራጃል፤
    ፬ ሠራዊቱ በማንኛውም ጊዜ ለውጊያ ብቁና ዝግጁ መሆኑን ያረጋግጣል ፤
    ፭. የጦር ኃይሎች ጠቅላይ አዛዥን መመሪያና ውሳኔ መሠረት በማድረግ ሠራዊቱን ያዛል ፡ ያዋጋል ፤
    ፮· የጦር ኃይሎች ጠቅላይ አዛዥንና ሚኒስትሩን በወታደራዊ ጉዳዮች ላይ ያማክራል ።

#### ፳፭‧ ስለ መቋቋም

# ክፍል አምስት
# ስለ ወታደራዊ ፍርድ ቤቶች

በዚህ አዋጅ አንቀጽ ፳፮ መሠረት የሚቀርቡ ጉዳዮችን የሚያዩ በዚህ አዋጅ አንቀጽ ፳፱ ሥልጣን በተሰጠው ባለሥልጣን እንደአስፈላጊነቱ የሚቋቋሙ ከዚህ ቀጥሎ የተመለከቱት ወታደራዊ ፍርድ ቤቶች ይኖራሉ ፣

    ፩‧ ቀዳሚ ወታደራዊ ፍርድ ቤት፡
    ፪‧ ይግባኝ ሰሚ ወታደራዊ ፍርድ ቤት ።

#### ፳፮· የወታደራዊ ፍርድ ቤቶች የዳኝነት ሥልጣን

ወታደራዊ ፍርድ ቤቶች በሚከተሉት ላይ የዳኝነት ሥልጣን ይኖራቸዋል ፣

    ፩ በወንጀለኛ መቅጫ ሕግ ከአንቀጽ ፪፻፺፮ እስከ አንቀጽ ፫፻፴፩ በተዘረዘሩት ወንጀሎች ተጠያቂ በሚሆኑ ሰዎች ፣
    ፪· የዚህ አንቀጽ ንዑስ አንቀጽ (፩) እንደተጠበቀ ሆኖ ፡ በግዳጅ ላይ ያለ ወታደር በሚፈጽማቸው በማናቸውም ወንጀል፤
    ፫‧ በውጭ አገር በጦር ሜዳ ግዳጅ ላይ ካለ ወታደር ጋር አብረው በሚዘምቱ ሲቪሎች ፤
    ፬· በጦር ምርኮኞች የተፈጸመ ወንጀል ።

#### ፳፯‧ የቀዳሚ ወታደራዊ ፍርድ ቤት የዳኝነት ሥልጣን

ቀደሚ ወታደራዊ ፍርድ ቤት በዚህ አዋጅ አንቀጽ ፳፮ በተመለከቱት ወንጀሎች ላይ የዳኝነት ሥልጣን ይኖረዋል ።

#### ፳፰ በከፊል የወታደራዊ ፍርድ ቤት በከፊል የመደበኛ ፍርድ ቤት ሥልጣን የሆኑ ክሶች ስለሚታዩበት ሁኔታ

አንድ ተከሳሽ ከቀረቡበት ክሶች መካከል አንዱ በወታደራዊ ፍርድ ቤት ሥልጣን ሥር የሚወድቅ ወንጀል የሆነ እንደሆነ ሁሉም ክሶች የሚቀርቡት ወታደራዊ ፍርድ ቤት ይሆናል ።

#### ፳፱· ወታደራዊ ፍርድ ቤትን ስለመሰየም

    ፩ ቀዳሚ ወታደራዊ ፍርድ ቤት በሚከተሉት ባለሥልጣኖች ወይም በእነርሱ ውክልና በተሰጠው መኮንን ጥሪ ይሰየማል፤

        ሀ) በጦር ኃይሎች ጠቅላይ አዛዥ ፤
        ለ) በሚኒስትሩ፤
        ሐ) በጦር ኃይሎች ጠቅላይ ኤታማዦር ሹም ፤
        መ) በኮር ወይም በኃይል አዛዥ ።

    ፪ ይግባኝ ሰሚ ወታደራዊ ፍርድ ቤት በጦር ኃይሎች ጠቅላይ አዛዥ ጥሪ ይሰየማል ።

#### ፴ ስለ ወታደራዊ ፍርድ ቤት ችሎት

    ፩ በአገልግሎት ላይ ያለ የሕግ እውቀት ያለው መኮንን በቀዳሚ ወታደራዊ ፍርድ ቤት ማስቻል ይችላል ። ሆኖም ተከሣሹ ካልተስማማ በስተቀር ተከሳሹ የሚገኝበት ወታደራዊ ክፍል አባል የሆነ ሰው በፍርድ ቤቱ ማስቻል አይችልም ።
    ፪· ከሁለት ዓመት በላይ የእሥራት ቅጣት በሚያስቀጣ ወንጀል የተከሰሰ ሰው ጉዳይ በቀዳሚ ወታደራዊ ፍርድ ቤት የሚታየው ከአምስት ባላነሱ ወታደራዊ መኮንኖች ይሆናል።
    ፫· ከሁለት ዓመት በማይበልጥ የእሥራት ቅጣት በሚያስቀጣ ወንጀል የተከሰሰ ሰው ጉዳይ በቀዳሚ ወታደራዊ ፍርድ ቤት የሚታየው ከሶስት ባላነሱ ወታደራዊ መኮንኖች ይሆናል ።
    ፬· በዚህ አንቀጽ ንዑስ አንቀጽ (፪) የተመለከቱትን ወታደራዊ መኮንኖች ቁጥር በሁኔታዎች አለመመቻቸት ማግኘት ባልተቻለ ጊዜ እስከ ሦስት መኮንኖች ዝቅ ማድረግ ይቻላል።
    ፭‧ በይግባኝ ሰሚ ወታደራዊ ፍርድ ቤት በሚኒስትሩ አቅራቢነት በጦር ኃይሎች ጠቅላይ አዛዥ የሚመረጡ አንድ ሲቪል ዳኛና ሁለት መኮንኖች ሆነው ያስችላሉ ።
    ፮· በዚህ አንቀጽ ንዑስ አንቀጽ (፩) (፪) እና (፫) መሠረት በወታደራዊ ፍርድ ቤት የሚያስችሉ መኮንኖች በወንጀል ተጠያቂ ከሆነው ሰው ቢያንስ በአንድ ደረጃ የማዕረግ ብልጫ ያላቸው መሆን ይኖርባቸዋል ።

#### ፴፩ ስለ ይግባኝ ሰሚ ወታደራዊ ፍርድ ቤት

    ፩· ይግባኝ ሰሚው ወታደራዊ ፍርድ ቤት ከሁለት ዓመት በላይ የእሥራት ቅጣት የተወሰነባቸውን ጉዳዮች በይግባኝ የማየት ሥልጣን አለው ።
    ፪· ይግባኝ ሰሚው ወታደራዊ ፍርድ ቤት የቀዳሚ ወታደራዊ ፍርድ ቤትን ውሣኔ የማጽናት ፣ የማሻሻል ወይም የመሻር ሥልጣን አለው ።
    ፫· በቀዳሚ ወታደራዊ ፍርድ ቤት ከሁለት ዓመት በላይ የእሥራት ቅጣት የተወሰነበት ሰው ውሣኔው በተሰጠ በሠላሣ ቀን ውስጥ ይግባኝ የጠየቀ እንደሆነ ቀዳሚው ፍርድ ቤት መዝገቡን ያስተላልፍለታል ።

#### ፴፪· የፌዴራል ጠቅላይ ፍርድ ቤት ሥልጣን

በቀዳሚ ወታደራዊ ፍርድ ቤትና በይግባኝ ሰሚ ወታደራዊ ፍርድ ቤት የተሰጠ የመጨረሻ ውሣኔ መሠረታዊ የሆነ የሕግ ስህተት ያለበት ሆኖ ሲገኝ የፌዴራል ጠቅላይ ፍርድ ቤት ጉዳዩን በሰበር የማየት ሥልጣን አለው ።

#### ፴፫· ስለ ምርመራና ክስ አመሠራረት

    ፩ አንድ ጉዳይ ወታደራዊ ፍርድ ቤት ከመቅረቡ በፊት ጥልቅና ገለልተኛ የሆነ ምርመራ መካሄድ አለበት ።
    ፪· በዚህ አዋጅ መሠረት በወታደራዊ ፍርድ ቤት ተጠያቂ የሆነን ሰው ጉዳይ ለምርመራ የመምራት ሥልጣን ያለው ፍርድ ቤቱን የሚሰይመው ባለሥልጣን ይሆናል ።
    ፫· በዚህ አንቀጽ ንዑስ አንቀጽ (፩) መሠረት አንድ ጉዳይ ለምርመራ እንደአስፈላጊነቱ ለአንድ ወታደር ፣ በቡድን ለሚሠሩ ወታደሮች ወይም ለፖሊስ ሊመራ ይችላል ።
    ፬· ፍርድ ቤቱን የሚሰይመው ባለሥልጣን ምርመራው ከተጠናቀቀ በኋላ ክስ መመሥረት የሚያስፈልግ ሆኖ ካገኘው ለሚመለከተው ይመራል ።

#### ፴፬· ተከላካይ ስለ ማቆም

    ፩. ራሱ ተከላካይ ማቆም ለማይችል ከአምስት ዓመት በማያንስ እሥራት በሚያስቀጣ ወንጀል ለተከሰሰ ሰው መንግሥት ተከላካይ ይመድብለታል ።
    ፪· በዚህ አንቀጽ ንዑስ አንቀጽ (፩) መሠረት በተከላካይነት ሊቆም የሚችለው ከሠራዊቱ አባላት መካከል ይሆናል ።

#### ፴፭‧ ስለ ፍርድ አፈጻጸም

    ፩· በማንኛውም ሰው የተፈረደ የእሥራት ፍርድ በወታደራዊ ወይም በሲቪል እሥር ቤት ሊፈጸም ይችላል ።
    ፪· የሞት ቅጣት ፍርድ በጦር ኃይሎች ጠቅላይ አዛዥ ካልጸና ተፈጻሚ አይሆንም ።
    ፫· በዚህ አንቀጽ ንዑስ አንቀጽ (፪) መሠረት በጦር ኃይሎች ጠቅላይ አዛዥ የጸና የሞት ቅጣት ከመፈጸሙ በፊት የይቅርታ እድል የሚያገኝ መሆኑን ለማረጋገጥ ለርዕሰ ብሔሩ ይቀርባል ።

#### ፴፮· ስለ ሌሎች ሕጎች ተፈጻሚነት

ለመደበኛ ፍርድ ቤቶች ተፈጻሚ የሆነው የወንጀለኛ መቅጫ ሥነ ሥርዓት ሕግ በወታደራዊ ፍርድ ቤቶች ላይ እንደአግባቡ ተፈጻሚ ይሆናል ።

# ክፍል ስድስት
# ልዩ ልዩ ድንጋጌዎች

#### ፴፯‧ የተሻሩና ተፈፃሚነት የማይኖራቸው ሕጎች

    ፩‧ የሚከተሉት ሕጎች በዚህ አዋጅ ተሽረዋል ፡

        ሀ) የጦር ሠራዊት ማስተዳደሪያ አዋጅ ቁጥር ፷፰ ፲፱፻፴፮ ዓ.ም ፡
        ለ) የጦር ኃይሎች መኮንኖች አስተዳደር ትእዛዝ ቁጥር ፹፩ ፲፱፻፷፭ ዓ∙ም ፡
        ሐ) የጦር ኃይሎች መኮንን ማዕረግ እድገት አሰጣጥ ፡ የግዴታ አገልግሎትና ከሥራ የማስወጣት ደንብ ቁጥር ፬፻፳፱ ፲፱፻፷፭ ዓ∙ም ፡
        መ) የወታደራዊ ፍርድ ቤቶች ማቋቋሚያ አዋጅ ቁጥር ፲ ፲፱፻፹፰ ዓ ም·

    ፪· ከዚህ አዋጅ ጋር የሚቃረን ማናቸውም ሕግ ተፈፃሚነት አይኖረውም ።

#### ፴፰ መመሪያ የማውጣት ሥልጣን

    ፩. በዚህ አዋጅ አንቀጽ ፳፫ እና ፳፬ የተጠቀሱት እንደተጠበቁ ሆነው ፡ የጦር ኃይሎች ጠቅላይ አዛዥ የሚኒስትሩንና የጠቅላይ ኤታማዦሩን ሥልጣንና ተግባር በተመለከተ ዝርዝር መመሪያ ያወጣል ።
    ፪ የዚህ አንቀጽ ንዑስ አንቀጽ (፩) እንደተጠበቀሆኖ፡ሚኒስቴሩ ለዚህ አዋጅ አፈጻጸም አስፈላጊ የሆኑ መመሪያዎችን ማውጣት ይችላል ።

#### ፴፱· አዋጁ የሚፀናበት ቀን፡

ይህ አዋጅ ከየካቲት ፯ ቀን ፲፱፻፹፰ ዓ.ም ጀምሮ የፀና ይሆናል ።

**አዲስ አበባ የካቲት ፯ ቀን ፲፱፻፹፰ ዓ.ም**

> ##### ዶ ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
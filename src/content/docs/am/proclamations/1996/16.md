---
title: አዋጅ ቁጥር ፲፮/፲፱፻፹፰
---

# የሰንደቅ ዓላማና አርማ አዋጅ

ስለ ኢትዮጵያ ሰንደቅ ዓላማና ዓርማ በሕገ መንግሥቱ አንቀጽ ፫ ንዑስ አንቀጽ (፩) እና (፪) የተደነገገ በመሆኑ፤

ለሕገ መንግሥቱ ድንጋጌ አፈጻጸም ሰንደቅ ዓላማንና ዓርማን የሚመለከቱ ዝርዝር ጉዳዮችን የሚወስን ሕግ ማውጣት አስፈላጊ ሆኖ በመገኘቱ ፤

በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭ (፩) መሠረት የሚከተለው ታውጇል ።

#### ፩. አጭር ርዕስ

ይህ አዋጅ “የሰንደቅ ዓላማና ዓርማ አዋጅ ቁጥር ፲፮ ፲፱፻፹፰” ተብሎ ሊጠቀስ ይችላል ።

#### ፪. ስለ ሰንደቅ ዓላማና ብሔራዊ ዓርማ

የኢትዮጵያ ፌዴራላዊ ዲሞክራሲያዊ ሪፐብሊክ ሰንደቅ ዓላማ (ከዚህ በኋላ “ሰንደቅ ዓላማው” እየተባለ የሚጠራ) የሪፐብሊኩ ሉዓላዊነትና የሕዝቦች በመፈቃቀድ ላይ የተመሰረተ አንድነት መግለጫ ነው ።

#### ፫. የሰንደቅ ዓላማው ቀለማትና ቅርጽ

    ፩- ሰንደቅ ዓላማው ከላይ አረንጓዴ ፡ ከመሃል ቢጫ ፡ ከታች ቀይ ሆኖ በመሃሉ ክብ በሆነ ሰማያዊ መደብ ላይ የተቀረጸ ብሔራዊ አርማ ይኖረዋል ።
    ፪- ቀለማቱ ብሩህና መሠረታዊ ይሆናሉ ።
    ፫. ቀለማቱ አግድም የተዋቀሩና እኩል ስፋት የሚኖራቸው ይሆናሉ ፤ የሰንደቅ ዓላማው ወርድ የቁመቱ እጥፍ ይሆናል።
    ፬. የዓርማው ቅርጽ ክብ በሆነ ሰማያዊ መደብ ላይ፦
        ሀ) ከየአቅጣጫው መጥተው የሚገናኙ ቀጥታና እኩል የሆኑ ቢጫ መስመሮች ይኖረዋል ።
        ለ) ቀጥታና እኩል ከሆኑት መስመሮች የተዋቀረ ኮከብ ይኖረዋል ።
        ሐ) ቀጥታና እኩል በሆኑት መስመሮች መጋጠሚያ ላይ የሚፈነጠቅ ቢጫ ጨረር ይኖረዋል ።

#### ፬. የሰንደቅ ዓላማው ቀለማት ትርጉም

የሰንደቅ ዓላማው ቀለማት የሚከተለው ትርጉም ይኖራቸዋል፤
    ፩. አረንጓዴው የልማት ፣ የምርታማነትና የእድገት ምልክት ነው፤
    ፪. ቢጫው የተስፋ ፡ የፍትሕና የእኩልነት ምልክት ነው፤
    ፫- ቀዩ ለነጻነትና ለእኩልነት መስፈን የሚደረግ የመስዋዕትነትና የጀግንነት ምልክት ነው ።
    ፬- የዓርማው ትርጉም ፦ ክብ ሰማያዊ መደብ ፡ ሰላምን ያመለክታል ።

#### ፭. የዓርማው ትርጉም

    ፩. ቀጥታና እኩል የሆኑት መስመሮች ፤ ብሔሮች ፡ ብሔረሰቦችና የሕዝቦች እንዲሁም የሃይማኖቶችን እኩልነት ያመለክታሉ ።
    ፪‧ ቀጥታና እኩል ከሆኑት መስመሮች የተዋቀረው ኮከብ ፤ የኢትዮጵያ ብሔሮች ፡ ብሔረሰቦችና ሕዝቦች በመፈቃቀድ የመሰረቱትን አንድነት ያመለክታል ።
    ፫. ቢጫ ጨረር ፤ በመፈቃቀድ አንድነት ለመሠረቱት ብሔር ፡ ብሔረሰቦች የፈነጠቀውን ብሩህ ተስፋ ይጠቁማል ።

#### ፮. የሰንደቅ ዓላማው ስዕላዊ መልክ

የሰንደቅ ዓላማው ስዕላዊ መልክ እንደሚከተለው ነው፦

#### ፯. የሰንደቅ ዓላማ አወጣጥ

የሰንደቅ ዓላማውን መውለብለብ የሚያግድ ከአቅም በላይ የሆነ ምክንያት ካላጋጠመ በስተቀር ፤
    ፩. በሕዝብ ተወካዮች ምክር ቤት' በሚኒስትሮች ምክር ቤት ከላይ እስከ ታች ባሉ የክልል የሥልጣን አካላት ጽሕፈት ቤቶች ፡ በሚኒስቴር መሥሪያ ቤቶች ፡ በሌሎች አስፈጻሚ አካላት ጽ/ቤቶች ፡ በፍርድ ቤቶች ፡ በትምህርት ቤቶች ፥ በመከላከያ ድርጅቶች ፡ በፖሊስና ፥ በጠረፍ ጥበቃ ተቋሞች በሪፐብሊኩ ኤምባሲዎችና በአምባሳደሮች መኖሪያ ቤት ሕንጻዎች ሰንደቅ ዓላማ በየቀኑ ይወጣል፤
    ፪‧ የሪፐብሊኩ የንግድ መርከቦች እና ጀልባዎች በየቀኑ ሰንደቅ ዓላማ ያወጣሉ ፤
    ፫· በዚህ አንቀጽ ንዑስ አንቀጽ (፩) ያልተመለከቱ የመንግሥት መሥሪያ ቤቶች በብሔራዊ በዓል ቀን ሰንደቅ ዓላማ ያወጣሉ ፤
    ፬. ሰንደቅ ዓላማ የሚወጣው በሚከተሉት ሥፍራዎች ይሆናል፤
        ሀ) በፌዴሬሽን ምክር ቤት በቅጥር ግቢው አደባባይ ላይ፤
        ለ) የሪፐብሊኩ ርዕሰ ብሔርና ርዕሰ መስተዳድር በጽሕፈት ቤቱና በመኖሪያ ቤቱ ሕንጻዎች ላይ ፤
        ሐ) የሪፐብሊኩ ርዕሰ ብሔርና ርዕሰ መስተዳድርና አምባሳደሩ የሚጓዝበት ተሽከርካሪ ፡ አውሮፕላንና ተንሳፋፊ ላይ ፤

#### ፰. የሰንደቅ ዓላማው መጠን

በዚህ አዋጅ አንቀጽ ፫ (፫) የተደነገገው እንደተጠበቀ ሆኖ ፡ ሰንደቅ ዓላማው የሚከተለው መጠን ይኖረዋል ፤
    ፩· በከፍተኛ አደባባይ የሰንደቅ ዓላማው መጠን ፪፻፲ በ፬፻፳ ሴ.ሜ ፡ የሰንደቁ ቁመት ከ፲፭ እስከ ፲፰ ሜትር '
    ፪ በመካከለኛ አደባባይ የሰንደቅ ዓላማው መጠን ፩፻፶ በ፫፻ ሴ.ሜ ፡ የሰንደቁ ቁመት ከ፲ እስከ ፲፭ ሜትር ፤
    ፫· በመሥሪያ ቤቶች ' በከፍተኛ የትምህርት ተቋሞችና ድርጅቶች አደባባይ የሠንደቅ ዓላማው መጠን ፩፻፴፭ በ፪፻፸ ሴ.ሜ ' የሰንደቁ ቁመት ከ፲ እስከ ፲፪ ሜትር ፤
    ፬. በትልልቅ የመንግሥት ህንጻዎች ላይ የሰንደቅ ዓላማው መጠን ፩፻፴፭ በ፪፻፸ ሴ.ሜ. የሰንደቁ ቁመት ፭ ሜትር ፤
    ፭‧ በትልልቅ ሕንጻዎች ምድር ቤት ውስጥ የሚገኙ ድርጅቶችና የንግድ ቤቶች የሠንደቅ ዓላማው መጠን ፩፻፭ በ፪፻፲ ሴ.ሜ. ' የሰንደቁ ቁመት ፫ ሜትር ፤
    ፮· በከፍተኛ መርከቦች ላይና በሰልፍ ጊዜ በክብር ዘብ የሚያዘው የሠንደቅ ዓላማው መጠን ፩፻፭ በ፪፻፲ ሴ.ሜ. የሠንደቁ ቁመት ፪፻፴ ሴ.ሜ ፤
    ፯. ለውጭ ሀገር እንግዳ አቀባበልና ለበዓላት በየመንገዱ ለሚውለበለብ የሠንደቅ ዓላማው መጠን ፺ በ፩፻፹ ሴ.ሜ.፡ የሰንደቁ ቁመት ፪ ሜትር ፤
    ፰· በመካከለኛ መርከቦች ላይ የሠንደቅ ዓላማው መጠን ፺ በ፩፻፹ ሴ.ሜ. ፡ የሰንደቁ ቁመት ፪ ሜትር ፤
    ፱· በርእሰ ብሔር በርእሰ መስተዳድሩና በአምባሳደሮች ጽሕፈት ቤት ጠረጴዛ ላይ የሰንደቅ ዓላማው መጠን ፳፩ በ፵፪ ሴ.ሜ. ፥ የሰንደቁ ቁመት ፴ ሴ.ሜ. ፤
    ፲· ርእሰ ብሔር ' ርእሰ መስተዳድሩና አምባሳደሮች በሚጓዙበት መኪና ላይ የሚውለበለበው ሰንደቅ ዓላማ የቁመቱና የወርዱ ቅንብር (ሬሾ) ፫ ለ ፬ ሆኖ ፴ በ፵ ሴ.ሜ. ነው ።

#### ፱. የሰንደቅ መትከያ ሥፍራ

በአደባባይ የሚውለበለብ ሰንደቅ ዓላማ የሚተከለው በተቻለ መጠን ከመሥሪያ ቤቱ ህንጻ ፊት ለፊትና መሃል ለመሃል ይሆናል ።

#### ፲. የሰንደቅ ልሣን

የማናቸውም ሰንደቅ ልሣን (ጫፍ) የጦርአምሳል ይኖረዋል።

#### ፲፩. ሰንደቅ ዓላማው የሚወጣበትና የሚወርድበት ጊዜ

    ፩- በዚህ አንቀጽ ንዑስ አንቀጽ (፪) እና (፫) የተመለከቱት እንደተጠበቁ ሆነው በዚህ አዋጅ አንቀጽ ፯(፩) በተጠቀሱት መሥሪያ ቤቶች እንዲሁም በመርከቦችና ጀልባዎች ላይ ሰንደቅ ዓላማው ከጠዋቱ በ፲፪ ሰዓት ወጥቶ ከምሽቱ ፲፪ ሰዓት ይወርዳል ። ሆኖም የአስቸኳይ ጊዜ ሁኔታ በታወጀባቸው አካባቢዎች የሚገኙ የመከላከያ ሠራዊት አሀዶች ሁኔታው እስካልተለወጠ ድረስ መደበኛውን ሰዓት ጠብቀው ሰንደቅ ዓላማውን ማውጣትና ማውረድ አይገደዱም ።
    ፪· በትምህርት ቤቶች ሰንደቅ ዓላማው የሚወጣው ጠዋት ተማሪዎች ተሰልፈው ትምህርት ከመጀመሩ በፊት ይሆናል ፤ የሚወርደውም የቀኑ ትምህርት ሲያበቃ ይሆናል ።
    ፫· በበዓላት ወቅት ሰንደቅ ዓላማው በዋዜማው ወጥቶ በበዓሉ ማግስት ይወርዳል ።

#### ፲፪ የኢትዮጵያ ፌዴራላዊ ዲሞክራሲያዊ ሪፐብሊክ ሰንደቅ ዓላማ

የኢትዮጵያ ፌዴራላዊ ዲሞክራሲያዊ ሪፐብሊክ ሰንደቅ ዓላማ ከዚህ በላይ በተደነገጉት አንቀጾች መሠረት አረንጓዴ ቢጫ ቀይና ክብ ሰማያዊ ቀለማት ኖሮት በመሀከሉ በዚህ አዋጅ የተዘረዘረው ዓርማ ያለው ብቻ ነው ።

#### ፲፫. ማንኛውም ኢትዮጵያዊ ዜጋ

ማንኛውም ኢትዮጵያዊ ዜጋ ይህንን የኢትዮጵያ ፌዴራላዊ ዲሞክራሲያዊ ሪፐብሊክ ሰንደቅ ዓላማ የሚገባውን ክብር የመስጠትና የማክበር ኃላፊነትና ግዴታ አለበት ።

#### ፲፬‧. ደንብ የማውጣት ሥልጣን

የሚኒስትሮች ምክር ቤት ይህን አዋጅ ተግባራዊ ለማድረግ አስፈላጊ የሆነ ደንብ ለማውጣት ይችላል ።

#### ፲፭‧ መመሪያ ስለማውጣት

በዚህ አዋጅ አንቀጽ ፲፬ መሠረት የሚወጣውን ደንብ ተከትለው የሚከተሉት መሥሪያ ቤቶች የአፈጻጸም መመሪያዎች ለማውጣት ይችላሉ ፤
    ፩· የመከላከያ ሠራዊት አሀዶችን በሚመለከት የሀገር መከላከያ ሚኒስቴር፥
    ፪· የንግድ መርከቦችንና ጀልባዎችን በሚመለከት የትራንስ ፖርትና መገናኛ ሚኒስቴር '
    ፫· የኢትዮጵያ ፌዴራላዊ ዲሞክራሲያዊ ሪፐብሊክ ኤምባሲ ዎችንና ቆንስላዎችን በሚመለከት የውጭ ጉዳይ ሚኒስቴር ።

#### ፲፮. የተሻሩ ሕጎች

የሚከተሉት ሕጎች በዚህ አዋጅ ተሽረዋል ፤
    ፩· የሰንደቅ ዓላማ አዋጅ ቁጥር ፫ ፲፱፻፹፣እና
    ፪‧ የሪፐብሊኩ ዓርማ አዋጅ ቁጥር ፬ ፲፱፻፹ ።

#### ፲፯. አዋጁ የሚጸናበት ጊዜ

ይህ አዋጅ ከጥር ፳፰ ቀን ፲፱፻፹፰ ዓ.ም· ጀምሮ የጸና ይሆናል።

**አዲስ አበባ ጥር ፳፰ ቀን ፲፱፻፹፰ ዓ.ም·**

> ##### ዶ ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
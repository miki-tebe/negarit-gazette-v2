---
title: አዋጅ ቁጥር ፭/፲፱፻፹፯
---

# የፌዴራል መንግሥት የገቢዎች ቦርድ ማቋቋሚያ አዋጅ

የመንግስት ገቢዎች ቦርድን ማቋቋም አስፈላጊ ሆኖ በመገኘቱ፤

የኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭(፩) መሠረት የሚከተለው ታውጇል።

### ፩· አጭር ርዕስ

ይህ አዋጅ “የፌዴራል መንግሥት የገቢዎች ቦርድ ማቋቋሚያ አዋጅ ቁጥር ፭/፲፱፻፹፯” ተብሎ ሊጠቀስ ይችላል።

### ፪ መቋቋም

    ፩‧ የመንግሥት ገቢዎች ቦርድ (ከዚህ በኋላ “ቦርድ” እየተባለ የሚጠራ) ራሱን የቻለ የፌዴራል መንግሥት አካል ሆኖ በዚህ አዋጅ ተቋቁሟል።
    ፪· ቦርዱ ተጠሪነቱ ለሚኒስትሮች ምክር ቤት ይሆናል።

### ፫· የቦርዱ ዓላማ

የቦርዱ ዓላማ የመንግሥት ገቢዎች ሥርዓት ባለውና በተቀላጠፈ መንገድ በወቅቱ እንዲሰበሰቡ ለማድረግ ሁኔታዎችን ማመቻቸትና አሰባሰቡንም በበላይነት መምራት ይሆናል።

### ፬ የቦርዱ ሥልጣንና ተግባር
ቦርዱ የሚከተሉት ሥልጣንና ተግባሮች ይኖሩታል፤

    ፩ የመንግሥት ገቢዎችን በተቀላጠፈ መንገድ ለማሰባሰብ የሚያስችሉ የቁጥጥርና የክትትል ሥርዓቶች ይዘረጋል ፤ አፈጻጸሙንም ይቆጣጠራል ፤
    ፪. የአገር ውስጥ ገቢ ባለሥልጣንን ፤የጉምሩክ ባለሥልጣንንና የብሔራዊ ሎተሪ አስተዳርን በበላይነት ይመራል ፤ ይቆጣጠራል ፤
    ፫‧ አግባብ ባለው ሕግ መሠረት የመንግሥት ገቢ እንዲሁም የፌዴራል መንግሥትና የክልል የጋራ ገቢ በሚገባ መወሰኑን፤ መሰብሰቡን፤ ሂሳቡም በሚገባ መያዙን ያረጋግጣል፤
    ፬ ሥራውን ለማስፈጸም የሚረዱ ሌሎች ተግባሮችን ያከናውናል።

### ፭. የቦርዱ አባላት
ቦርዱ የሚከተሉት አባላት ይኖሩታል፤

    ፩ በመንግሥት የሚሾም ባለሥልጣን................... ሰብሳቢ
    ፪· የኢኮኖሚ ልማትና ትብብር ሚኒስትር................ አባል
    ፫· የገንዘብ ሚኒስትር.............................. ''
    ፬· የጉምሩክ ባለሥልጣን ዋና ሥራ አስኪያጅ ........... ''
    ፭‧ የአገር ውስጥ ገቢ ባለሥልጣን ዋና ሥራ አስኪያጅ ...... ''
    ፮. በመንግሥት የሚሰየሙ ሌሎች አባላት .................. ''

### ፮· የቦርዱ ጽሕፈት ቤት

    ፩· ቦርዱ የራሱ ጽሕፈት ቤት ይኖረዋል።
    ፪‧ የቦርዱ ሰብሳቢ የጽሕፈት ቤቱ ኃላፊ ይሆናል።
    ፫· ጽሕፈት ቤቱ፤

        ሀ) የቦርዱን ውሣኔዎች ያስፈጽማል፤
        ለ) በፌዴራል ሲቪል ሰርቪስ ሕግ መሠረት የራሱን ሠራተኞች ይቀጥራል፤ያስተዳድራል፤
        ሐ) የንብረት ባለቤት ይሆናል፤ ውል ይዋዋላል፤ በስሙ ይከሳል፤ ይከሰሳል።

### ፯. በጀት
የጽሕፈት ቤቱ በጀት በመንግሥት ይመደባል።

### ፰‧ የሂሳብ መዛግብት

    ፩· ጽሕፈት ቤቱ የተሟሉና ትክክለኛ የሆኑ የሂሳብ መዛግብት ይይዛል።
    ፪· የጽሕፈት ቤቱ የሂሳብ መዛግብትና ገንዘብ ነክ ሰነዶች በዋናው ኦዲተር ወይም እርሱ በሚሰይማቸው ኦዲተሮች በየዓመቱ ይመረመራሉ።

### ፱· አዋጁ የሚፀናበት ጊዜ
ይህ አዋጅ ከነሐሴ ፲፰ ቀን ፲፱፻፹፯ ዓ.ም· ጀምሮ የፀና ይሆናል።

**አዲስ አበባ ነሐሴ ፲፰ ቀን ፲፱፻፹፯ ዓ.ም·**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ
>
> ##### ፕሬዚዳንት
---
title: አዋጅ ቁጥር ፮/፲፱፻፹፯
---

# የደህንነት ፡ የኢሚግሬሽንና የስደተኞች ጉዳይ ባለሥልጣን ማቋቋሚያ አዋጅ

የደህንነት፣የኢሚግሬሽንና የስደተኞችን ጉዳይ ባለሥልጣን ማቋቋም በማስፈለጉ፣

በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭(፩) መሠረት የሚከተለው ታውጇል ።

#### ፩. አጭር ርዕስ

ይህ አዋጅ “የደህንነት ፣ የኢሚግሬሽንና የስደተኞች ጉዳይ ባለሥልጣን ማቋቋሚያ አዋጅ ቁጥር ፮ ፲፱፻፹፯” ተብሎ ሊጠቀስ ይችላል ።

#### ፪. መቋቋም

    ፩. የደህንነት ፣ የኢሚግሬሽንና የስደተኞች ጉዳይ ባለሥልጣን (ከዚህ በኋላ “ባለሥልጣን” ተብሎ የሚጠራ) ራሱን የቻለ የፌዴራል መንግሥት መሥሪያ ቤት ሆኖ በዚህ አዋጅ ተቋቁሟል።
    ፪. ባለሥልጣኑ ተጠሪነቱ ለጠቅላይ ሚኒስትሩ ይሆናል ።

#### ፫. የባለሥልጣኑ ዋና መሥሪያ ቤት

የባለሥልጣኑ ዋና መሥሪያ ቤት አዲስ አበባ ሆኖ እንደ አስፈላጊነቱ በማናቸውም ሥፍራ ቅርንጫፍ መሥሪያ ቤቶች ማቋቋም ይችላል ።

#### ፬. የባለሥልጣኑ ዓላማ

የባለሥልጣኑ ዓላማ የሃገሪቱንና የሕዝብ ደህንነት ፥ የኢሚግሬሽን ፡ የዜግነትና የስደተኞች ፖሊሲዎችና ሕጐችን ማስፈጸም ይሆናል ።

#### ፭. የባለሥልጣኑ ሥልጣንና ተግባር

ባለሥልጣኑ የሚከተሉት ሥልጣንና ተግባሮች ይኖሩታል ፣

    ፩. የአገርንና የሕዝብን ደህንነት ጥበቃ ፣ የኢሚግሬሽንና የስደተኞች ጉዳይ ፖሊሲዎች ያዘጋጃል ፣ ተግባራዊ የሚሆኑበትን ስልት ይቀይሳል ፤
    ፪. በሃገር ውስጥና በውጭ አገር የአገርንና የሕዝብን ደህንነት ጥበቃ ሥራ በኃላፊነት ይሠራል ፤
    ፫. አግባብ ካላቸው አካላት ጋር በመተባበር በኢትዮጵያ ነፃነትና ኢኮኖሚ ላይ የሚጠነሰሰውን ማናቸውንም ሴራ ይከታተላል፣ ያጣራል ፣ እንደ ሁኔታው አግባብ ላለው ክፍል ያሳውቃል፤
    ፬. አግባብ ካላቸው አካላት ጋር በመተባበር የውጭ ሃገር ዜጐች እንዲመዘገቡ ያደርጋል ፣ ወደ አገር ውስጥ እንዲገቡና ከአገር እንዲወጡ እንዲሁም በአገር ውስጥ እንዲዘዋወሩ ፈቃድ ይሰጣል ፤
    ፭. አግባብ ካላቸው የመስተዳድር አካላት ጋር በመተባበር ጥገኝነትና የኢትዮጵያ ዜግነት እንዲሰጣቸው የሚጠይቁ ሰዎችን ጉዳይ እያጣራ ውሣኔ እንዲያገኙ ያደርጋል ፤
    ፮. ከዲፕሎማቲክ ፓስፖርት በስተቀር ለዜጐች ፓስፖርት ይሰጣል ፣ እንዲሁም ለማንኛውም ሰው የመጓጓዣ ሰነድ (ቪዛ) ይሰጣል ፤
    ፯. አግባብ ካላቸው አካላትና ዓለም አቀፍ ድርጅቶች ጋር በመተባበር ስለስደተኞች ጉዳይ ኃላፊ ይሆናል ፤
    ፰. የጦር መሣሪያ ፣ የተኩስ መሣሪያ ወይም ፈንጂ ለመያዝ ወይም በእነዚሁ ለመጠቀም ፈቃድ ይሰጣል ፣ ፈንጂ ስለሚሸጥበት ሁኔታ ይወስናል ፣ ፈንጂ ለሚሸጡና የጦር ወይም የተኩስ መሣሪያ ለሚያድሱ ፈቃድ ይሰጣል ።

#### ፮. የባለሥልጣኑ አቋም

ባለሥልጣኑ ፤

 ፩. በመንግሥት የሚሾም አንድ ኃላፊ ፤ እና
 ፪. አስፈላጊው ሠራተኞች ይኖሩታል ።

#### ጊ. የኃላፊው ሥልጣንና ተግባር

    ፩. ኃላፊው የባለሥልጣኑዋና ሥራ አስፈጻሚ በመሆን የባለሥልጣኑን ሥራዎች ይመራል ፣ ያስተዳድራል ።
    ፪. የዚህ አንቀጽ ንዑስ አንቀጽ (፩) አጠቃላይ አነጋገር እንደተጠበቀ ሆኖ ኃላፊው ፤

        ሀ) በዚህ አዋጅ አንቀጽ (፭) የተመለከተውን የባለሥልጣኑን ሥልጣንና ተግባር ሥራ ላይ ያውላል ፤
        ለ) በፌዴራል ሲቪል ሰርቪስ ሕግ መሠረት የባለሥልጣኑን ሠራተኞች ይቀጥራል ፣ ያስተዳድራል፤
        ሐ) የባለሥልጣኑን የሥራ ፕሮግራምና በጀት ያዘጋጃል ፡ ሲፈቀድም በሥራ ላይ ያውላል ፤
        መ) ለባለሥልጣኑ በተፈቀደለት በጀትና የሥራ ፕሮግራም መሠረት ገንዘብ ወጭ ያደርጋል፤
        ሠ) ባለሥልጣኑ ከሶስተኛ ወገኖች ጋር በሚያደርጋቸው ግንኙነቶች ባለሥልጣኑን ይወክላል ፤
        ረ) ስለ ባለሥልጣኑ የሥራ እንቅስቃሴ ሪፖርት ያቀርባል ።
    ፫. ኃላፊው ለባለሥልጣኑ የሥራ ቅልጥፍና በሚያስፈልግ መጠን ሥልጣንና ተግባሩን በከፊል ለባለሥልጣኑ ሌሎች ኃላፊዎችና ሠራተኞች በውክልና ሊያስተላልፍ ይችላል ።

#### ፰. ውክልና

ባለሥልጣኑ ለሥራው አስፈላጊ ሆኖ ካገኘው ሥልጣኑን ለፌዴራል ወይም ለክልል አስፈጻሚ አካላት በውክልና ሊሰጥ ይችላል ።

#### ፱. በ ጀ ት

የባለሥልጣኑ በጀት በመንግሥት ይመደባል ።

#### ፲. የሂሣብ መዛግብት

    ፩. ባለሥልጣኑ የተሟሉና ትክክለኛ የሆኑ የሂሣብ መዛግብት ይይዛል።
    ፪. የባለሥልጣኑ የሂሣብ መዛግብትና ገንዘብ ነክ ሰነዶች በዋናው ኦዲተር ወይም እርሱ በሚሰይማቸው ኦዲተሮች በየዓመቱ ይመረመራሉ ።

#### ፲፩. ተፈፃሚነት ስለማይኖራቸው ሕጐች

ከዚህ አዋጅ ጋር የሚቃረኑ ወይም በዚህ አዋጅ የተሸፈኑ ጉዳዮችን የሚመለከቱ ማናቸውም ሕጐች ወይም መመሪያዎች ተፈጻሚነት አይኖራቸውም ።

#### ፲፪. መብትና ግዴታ ስለማስተላለፍ

በዚህ አዋጅ አንቀጽ (፭) ከተዘረዘሩት ጉዳዮች ጋር የተያያዙ የቀድሞው የሃገር ውስጥ ጉዳይ ሚኒስቴር መብ ና ግዴታዎች በዚህ አዋጅ ለባለሥልጣኑ ተላልፈዋል ።

#### ፲፫. አዋጁ የሚፀናበት ጊዜ

ይህ አዋጅ ከነሐሴ ፲፰ ቀን ፲፱፻፹፯ ዓ.ም ጀምሮ የፀና ይሆናል ።

**Done at አዲስ አበባ on this ፲፰th day of ነሐሴ, ፲፱፻፹፯ ዓ.ም·**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
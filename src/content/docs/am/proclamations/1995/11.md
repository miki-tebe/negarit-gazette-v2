---
title: አዋጅ ቁጥር ፲፩/፲፱፻፹፯
---

# የቱሪዝም ኮሚሽንን ለማቋቋም የወጣ አዋጅ

የቱሪዝም ኮሚሽንን ማቋቋም አስፈላጊ ሆኖ በመገኘቱ ፤
በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭ (፩) መሠረት የሚከተለው ታውጇል ።

#### ፩. አጭር ርዕስ

ይህ አዋጅ “የቱሪዝም ኮሚሽን ማቋቋሚያ አዋጅ ቁጥር ፲፩ ፲፱፻፹፯” ተብሎ ሊጠቀስ ይችላል ።

#### ፪‧ መቋቋም

    ፩· የቱሪዝም ኮሚሽን (ከዚህ በኋላ “ኮሚሽኑ” እየተባለ የሚጠራ) ራሱን የቻለ የፌዴራል መንግሥት መሥሪያ ቤት ሆኖ በዚህ አዋጅ ተቋቁሟል ።
    ፪‧ ኮሚሽኑ ተጠሪነቱ ለሚኒስትሮች ምክር ቤት ይሆናል።

#### ፫· ዋና መሥሪያ ቤት

የኮሚሽኑ ዋና መሥሪያ ቤት በአዲስ አበባ ይሆናል ።

#### ፬. የኮሚሽኑ ዓላማ

የኮሚሽኑ ዓላማ ቱሪዝም እንዲስፋፋና እንዲዳብር ማድረግ ይሆናል ።

#### ፭. የኮሚሽኑ ሥልጣንና ተግባር

ኮሚሽኑ የሚከተሉት ሥልጣንና ተግባሮች ይኖሩታል፤

    ፩· የሀገሪቱን የቱሪዝም ፖሊሲና ሕጐች ያዘጋጃል ፤ ሲፈቀድም በሥራ ላይ መዋሉን ይከታተላል ፤
    ፪· የሀገሪቱ የቱሪስት መስህቦች በጐብኚዎች እንዲታወቁ ያደርጋል፤
    ፫· የቱሪስት አገልግሎት እንዲስፋፋ ያበረታታል ፣ ከአንድ በላይ በሆኑ ክልሎች ውስጥ አገልግሎት ለሚሰጡ ወይም በውጭ ባለሀብቶች ለሚካሄዱ የቱሪስት አገልግሎት ሰጪ ተቋሞች ሥልጣኑ በግልጽ ለሌላ አካል በሕግ ካልተሰጠ በስተቀር ፈቃድ ይሰጣል ፣ ይቆጣጠራል፤
    ፬. የቱሪስት አገልግሎት ሰጪ ተቋሞችን ደረጃ ይመድባል፤
    ፭. ስለሀገሪቱ ቱሪዝም መረጃዎችን ይሰበስባል ፣ ያጠናቅራል፣ ያሰራጫል ፤
    ፮. ቱሪዝም ነክ በሆኑ ጉዳዮች ለክልል መስተዳድሮች ምክርና ድጋፍ ይሰጣል፤
    ፯. የሀገሪቱን የቱሪዝም ዕድገት ለማፋጠን የሚረዱ ጥናቶችን ያካሂዳል ፣እንደአስፈላጊነቱ ማሠልጠኛ ተቋሞችን ያቋቁማል ፤
    ፰‧ የንብረት ባለቤት ይሆናል ፣ ውል ይዋዋላል ፣ በስሙ ይከሳል ፣ ይከሰሳል፤
    ፱‧ ዓላማውን ለማስፈጸም የሚረዱ ሌሎች ተግባሮችን ያከናውናል።

#### ፮· የኮሚሽኑ አቋም

ኮሚሽኑ ፤

    ፩ በመንግሥት የሚሾሙ አንድ ኮሚሽነርና አንድ ምክትል ኮሚሽነር ፤እና
    ፪· አስፈላጊው ሠራተኞች ፤ ይኖሩታል ።

#### ፯· ስለ ኮሚሽነሩ ሥልጣንና ተግባር

    ፩· ኮሚሽነሩ የኮሚሽኑ ዋና ሥራ አስፈጻሚ በመሆን የኮሚሽኑን ሥራዎች ይመራል ፣ ያስተዳድራል ።
    ፪· የዚህ አንቀጽ ንዑስ አንቀጽ (፩) አጠቃላይ አነጋገር እንደተጠበቀ ሆኖ ኮሚሽነሩ ፣
        ሀ) በዚህ አዋጅ አንቀጽ ፭ የተመለከተውን የኮሚሽኑን ሥልጣንና ተግባር ሥራ ላይ ያውላል ፤
        ለ) በፌዴራሉ የሲቪል ሰርቪስ ሕግ መሠረት የኮሚሽኑን ሠራተኞች ይቀጥራል ፤ ያስተዳድራል ፤
        ሐ) የኮሚሽኑን የሥራ ፕሮግራምና በጀት ያዘጋጃል፣ ሲፈቀድም በሥራ ላይ ያውላል ፤
        መ) ለኮሚሽኑ በተፈቀደለት በጀትና የሥራ ፕሮግራም መሠረት ገንዘብ ወጪ ያደርጋል ፤
        ሠ) ኮሚሽኑ ከሶስተኛ ወገኖች ጋር በሚያደርጋቸው ግንኙነቶች ሁሉ ኮሚሽኑን ይወክላል ፤
        ረ) ስለኮሚሽኑ የሥራ እንቅስቃሴ ሪፖርት ያቀርባል ።
    ፫· ኮሚሽነሩ ለኮሚሽኑ የሥራ ቅልጥፍና በሚያስፈልግ መጠን ሥልጣንና ተግባሩን በከፊል ለኮሚሽኑ ሌሎች ኃላፊዎችና ሠራተኞች በውክልና ሊያስተላልፍ ይችላል ።

#### ፰· በጀት

የኮሚሽኑ በጀት በመንግሥት ይመደባል ።

#### ፱· የሂሣብ መዛግብት

    ፩· ኮሚሽኑ የተሟሉና ትክክለኛ የሆኑ የሂሣብ መዛግብት ይይዛል ።
    ፪· የኮሚሽኑ የሂሣብ መዛግብትና ገንዘብ ነክ ሰነዶች በዋናው ኦዲተር ወይም እርሱ በሚሰይማቸው ኦዲተሮች በየዓመቱ ይመረመራሉ ።

#### ፲· የተሻረ ሕግ

የኢትዮጵያ ቱሪዝም ኮሚሽን ማቋቋሚያ አዋጅ ቁጥር ፩፻፹፪ ፲፱፻፸፪ በዚህ አዋጅ ተሽሯል ።

#### ፲፩‧ መብትና ግዴታ ስለማስተላለፍ

የኢትዮጵያ ቱሪዝም ኮሚሽን መብትና ግዴታዎች በዚህ አዋጅ ለኮሚሽኑ ተላልፈዋል ።

#### ፲፪· አዋጁ የሚፀናበት ጊዜ

ይህ አዋጅ ከነሐሴ ፲፰ ቀን ፲፱፻፹፯ ዓ.ም· ጀምሮ የፀና ይሆናል።

**አዲስ አበባ ነሐሴ ፲፰ ቀን ፲፱፻፹፯ ዓ·ም·**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
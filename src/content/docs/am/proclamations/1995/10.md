---
title: አዋጅ ቁጥር ፲/፲፱፻፹፯
---

# የአደጋ መከላከልና ዝግጁነት ኮሚሽን ለማቋቋም የወጣ አዋጅ

የአደጋ መከላከልና ዝግጁነት ኮሚሽን ማቋቋም በማስፈለጉ ፤ በኢትዮጵያ ፌዴራሊያዊ ዲሞክራሲያዊ ሪፐብሊክ ሕገ መንግሥት አንቀጽ ፶፭(፩) መሠረት የሚከተለው ታውጇል ።

#### ፩. አጭር ርዕስ

ይህ አዋጅ “የአደጋ መከላከልና ዝግጁነት ኮሚሽን ማቋቋሚያ አዋጅ ቁጥር ፲/፲፱፻፹፯” ተብሎ ሊጠቀስ ይችላል ።

#### ፪· ትርጓሜ

በዚህ አዋጅ ውስጥ ፤

    ፩· “አደጋ” ማለት የተወሰነ የኅብረተሰብ ክፍል ወይም የአንድ አካባቢ ነዋሪ በተፈጥሮ ወይም ሰው ሰራሽ ችግሮች ምክንያት የምግብና ሌሎች መሠረታዊ ፍላጎቶቹን ለማሟላት ሳይችል ቀርቶ በዘወትር አኗኗሩ ላይ ቀውስ በመድረሱ ያለ ሌሎች እርዳታ ኑሮውን ሊቀጥል የማይችልበት ሁኔታ መከሰት ነው ፤
    ፪· “ዕርዳታ” ማለት የአደጋ ሰለባዎችን የምግብና ሌሎች መሠረታዊ የኑሮ ፍላጎቶቻቸውን ከማሟላት በተጨማሪ አደጋ የደረሰበት አካባቢ ለወደፊቱ ለተመሣሣይ አደጋ እንዳይጋለጥ የሚወሰዱ ሁለገብ እርምጃዎችን ያጠቃልላል፤
    ፫· “የዕርዳታ ፕሮግራም” ማለት የምግብና ሌሎች ለኑሮ አስፈላጊ የሆኑ ቁሳቁሶች አቅርቦትና ሥርጭት፤ ንፁህ የመጠጥ ውኃ መኖርን ፣ የጤናና የተመጣጠነ ምግብ ድጋፍን ፣ለአረጋውያንና ለአካለ ስንኩላን የሚሰጡ ድጋፎችን ፣ እንደ እንስሳት የመሳሰሉ የገጠሩን ጥሪት ከእልቂት ማዳንን ፣ ከእርሻው ውጭ ተዳባይ የሆኑ የኢኮኖሚ እንቅስቃሴዎች እንዲጐለብቱ መርዳትን ፣ አካባቢን መልሶ መገንባትን ፤ ድርቅን ለመቋቋም የሚያስችሉ ሌሎች የልማት ተግባሮችን እና ከዕርዳታ ጋር በተያያዘ የሥራ ዕድል የሚፈጥሩ ዕቅዶችን የሚመለከቱ እርምጃዎችን ያጠቃልላል ።

#### ፫. መቋቋም

    ፩. የአደጋ መከላከልና ዝግጁነት ኮሚሽን (ከዚህ በኋላ “ኮሚሽን” እየተባለ የሚጠራ) ራሱን የቻለ የፌዴራል መንግሥት መሥሪያ ቤት ሆኖ በዚህ አዋጅ ተቋቁሟል ።
    ፪· ኮሚሽኑ ተጠሪነቱ ለሚኒስትሮች ምክር ቤት ይሆናል ።

#### ፬· ዋና መሥሪያ ቤት

የኮሚሽኑ ዋና መሥሪያ ቤት በአዲስ አበባ ይሆናል ።

#### ፭. ዓላማ

ኮሚሽኑ የሚከተሉት ዓላማዎች ይኖሩታል ፤

    ፩· ኅብረተሰቡን ለአደጋ የሚያጋልጡ መሠረታዊ መንስኤዎችን በማስወገድ አደጋን መከላከል ፤
    ፪· አደጋ ሊያደርስ የሚችለውን ጉዳት ለመቀነስ የሚያስችል አቅምን አስቀድሞ ማጎልበት፤
    ፫· ለአደጋ ሰለባዎች አስፈላጊው ዕርዳታ በወቅቱ መድረሱን ማረጋገጥ ።

#### ፮. ሥልጣንና ተግባር

ኮሚሽኑ የሚከተሉት ሥልጣንና ተግባሮች ይኖሩታል ፤

    ፩· የአደጋ መከላከልና ዝግጁነት ብሔራዊ ፖሊሲ ያዘጋጃል፡ ተግባራዊ የሚሆንበትን ስልት ይቀይሳል ፤ ሲፈቀድም በሥራ ላይ መዋሉን ይከታተላል ፤
    ፪· ለአደጋ የተጋለጡ አካባቢዎችን በማጥናት ለወደፊቱ አደጋን ለመከላከል የሚረዱ ስልቶችን ይቀይሳል ፤
    ፫‧ ብሔራዊ የአደጋ መከላከልና ዝግጁነት ፈንድንና ብሔራዊ የመጠባበቂያ ምግብ ክምችትን ያስተዳድራል ፤
    ፬· ከሚመለከታቸው አካላት ጋር በመተባበር የአደጋ መንስኤዎችን አስቀድሞ ያጠናል ፤ የቅድሚያ ማስጠንቀቂያ ሥርዓትም ይዘረጋል ፤
    ፭· ከሚመለከታቸው አካላት ጋር በመተባበር አደጋ በሚደርስበት ጊዜ የጉዳቱን መጠንና ስፋቱን ፡ መወሰድ ከሚገባው እርምጃ ጋር ያሳውቃል ' አደጋው የሚመለከተው ሥፍራም አደጋ የደረሰበት ሥፍራ መሆኑን በይፋ ይገልጻል፤
    ፮· ከመንግሥት በሚሰጠው መመሪያ መሠረት በሀገር ውስጥም ሆነ ከውጭ ሀገር ማናቸውንም ዓይነት ዕርዳታ ይጠይቃል፡ይቀበላል፤
    ፯. በሀገር ውስጥም ሆነ በውጭ ሀገር የሚሰጠውን ማናቸውንም ዓይነት ዕርዳታ ይመዘግባል ' ለተረጂዎች እንዲደርስ ያደርጋል።
    ፰· ከሀገር ውስጥና ከውጭ ሀገር ስለተገኘው ዕርዳታ ዓይነት፡ መጠንና አጠቃቀም በመገናኛ ብዙሀን ለሕዝብ ያሳውቃል ፤
    ፱. አግባብ ካላቸው አካላት ጋር በመተባበር የአደጋ ሰለባዎችን መልሶ ያቋቁማል ፤
    ፲· መንግሥታዊ ያልሆኑ የዕርዳታ ሰጪ ድርጅቶችን የዕርዳታ ተግባር ያስተባብራል፡ይቆጣጠራል ፤
    ፲፩· ንብረት ይወራል፡ ያስተዳድራል ፡ ይከራያል ፡ ይለውጣል ፤ ይገዛል ፡ ይሸጣል ፤
    ፲፪· በራሱ ስም ይከሳል ይከሰሳል ፤
    ፲፫. ዓላማውን ለማስፈጸም የሚረዱ ሌሎች ተግባሮችን ያከናውናል።

#### ፯. የኮሚሽኑ አቋም

ኮሚሽኑ ፤

    ፩· የአደጋ መከላከልና ዝግጁነት ብሔራዊ ኮሚቴ (ከዚህ በኋላ “ኮሚቴ” እየተባለ የሚጠራ) ፥
    ፪. በመንግሥት የሚሾሙ አንድ ኮሚሽነርና አንድ ምክትል ኮሚሽነር እና
    ፫. አስፈላጊው ሠራተኞች ይኖሩታል ።

#### ፰. የኮሚቴው አባላት

ኮሚቴው የሚከተሉት አባላት ይኖሩታል ፤

    ፩. በመንግሥት የሚሰየም ኃላፊ ........................................................................................ሰብሳቢ
    ፪· የግብርና ሚኒስትር ......................................................................................................"
    ፫· በጠቅላይ ሚኒስትር ጽ/ቤት የክልል ጉዳይ ዘርፍ ኃላፊ ....................................................አባል
    ፬. የገንዘብ ሚኒስትር ......................................................................................................"
    ፭· የጤና ጥበቃ ሚኒስትር ......................................................................................................"
    ፮· የመከላከያ ሚኒስትር ......................................................................................................"
    ፯. የኢኮኖሚ ልማትና ትብብር ሚነስትር ..........................................................................."
    ፰‧ የሥራና የከተማ ልማት ሚኒስትር ......................................................................................"
    ፱· የኮሚሽኑ ኮሚሽነር .......................................................................................................دو

#### ፱. የኮሚቴው ስብሰባ

    ፩. ኮሚቴው በዓመት ሁለት ጊዜ መደበኛ ስብሰባ ያደርጋል፤ ሆኖም አስፈላጊ ሆኖ ሲገኝ በማናቸውም ጊዜ አስቸኳይ ስብሰባ ሊያደርግ ይችላል ።
    ፪ ከኮሚቴው አባላት አብዛኞቹ በስብሰባ ላይ ከተገኙ ምልዓተ ጉባዔ ይኖራል ።
    ፫. የኮሚቴው ውሣኔዎች በድምጽ ብልጫ ያልፋሉ ፤ ሆኖም ድምጽ እኩል በእኩል የተከፈለ እንደሆነ ሰብሳቢውወሳኝ ድምጽ ይኖረዋል ።
    ፬· የዚህ አንቀጽ ድንጋጌዎችእንደተጠበቁሆነው፡ኮሚቴው የራሱን የስብሰባ ሥነ ሥርዓት ደንብ ሊያወጣ ይችላል ።

#### ፲. የኮሚቴው ሥልጣንና ተግባር

ኮሚቴው የሚከተሉት ሥልጣንና ተግባሮች ይኖሩታል፤

    ፩· በአደጋ መከላከልና ዝግጁነት ብሔራዊ ፖሊሲ ላይ ይመክራል፡ ሲጸድቅም በሥራ ላይ መዋሉን ያረጋግጣል፤
    ፪ አደጋ የደረሰበት ሥፍራ በይፋ እንዲገለጽ ይወስናል ፤
    ፫· የዕርዳታ ፕሮግራሞችን በመገምገም አስፈላጊውን የዕርዳታ ወጭ እንዲመደብ ያደርጋል ።
    ፬· የዕርዳታ ፕሮግራሞች የአደጋ መሠረታዊ መንስኤዎችን በማስወገድና ቀጣይነት ላለው የኢኮኖሚ ዕድገት አስተዋጽኦ በማድረግ ላይ እንዲያተኩሩ ያደርጋል ።
    ፭· በልማት መስኮች የአደጋ መከላከል ፕሮግራሞች ተገቢው ትኩረት እንዲሰጣቸው ያደርጋል ።

#### ፲፩. የኮሚሽነሩ ሥልጣንና ተግባር

    ፩· ኮሚሽነሩ የኮሚሽኑ ዋና አስፈጻሚ በመሆን የኮሚሽኑን ሥራዎች ይመራል ፡ ያስተዳድራል ።
    ፪· የዚህ አንቀጽ ንዑስ አንቀጽ (፩) አጠቃላይ አነጋገር እንደተጠበቀ ሆኖ ኮሚሽነሩ ፤
        ሀ) በዚህ አዋጅ አንቀጽ ፮ የተመለከተውን የኮሚሽኑን ሥልጣንና ተግባሮች በሥራ ላይ ያውላል ፤
        ለ) የኮሚሽኑን ሠራተኞች በፌዴራሉ ሲቪል ሰርቪስ ሕግ መሠረት ይቀጥራል ያስተዳድራል ፤
        ሐ) የኮሚሽኑን ዓመታዊ የሥራ ፕሮግራምና በጀት ያዘጋጃል፡ ሲፈቀድም በሥራ ላይ ያውላል ፤
        መ) ለኮሚሽኑ በተፈቀደው በጀትና የሥራ ፕሮግራም መሠረት ገንዘብ ወጪ ያደርጋል፤
        ሠ) ኮሚሽኑ ከሦስተኛ ወገኖች ጋር በሚያደርጋቸው ግንኙነቶች ሁሉ ኮሚሽኑን ይወክላል ፤
        ረ) ስለ ኮሚሽኑ የሥራ እንቅስቃሴ ሪፖርት ያቀርባል ።
    ፫· ኮሚሽነሩ ለኮሚሽኑ የሥራ ቅልጥፍና ባስፈለገ መጠን ከሥልጣንና ከተግባሩ በከፊል ለኮሚሽኑ ሌሎች ኃላፊዎችና ሠራተኞች በውክልና ሊያስተላልፍ ይችላል ።

#### ፲፪. በጀት

የኮሚሽኑ በጀት በመንግሥት ይመደባል ።

#### ፲፫. የሂሳብ መዛግብት

    ፩· ኮሚሽኑ የተሟሉና ትክክለኛ የሆኑ የሂሳብ መዛግብት ይይዛል ።
    ፪· የኮሚሽኑ የሂሣብ መዛግብትና ገንዘብ ነክ ሰነዶች በዋናው ኦዲተር ወይም እሱ በሚሰይማቸው ኦዲተሮች በየዓመቱ ይመረመራሉ ።

#### ፲፬. የተሻረ ሕግ

የዕርዳታ ማስተባበሪያና ማቋቋሚያ ኮሚሽን አዋጅ ቁጥር ፩፻፸፫/፲፱፻፸፪ (እንደተሻሻለ) በዚህ አዋጅ ተሽሯል ።

#### ፲፭. መብትና ግዴታ ስለማስተላለፍ

በአዋጅ ቁጥር ፩፻፸፫ ፲፱፻፸፪ ተቋቁሞ የነበረው የዕርዳታ ማስተባበሪያና ማቋቋሚያ ኮሚሽን መብትና ግዴታዎች በዚህ አዋጅ ለኮሚሽኑ ተላልፈዋል ።

#### ፲፮. አዋጁ የሚፀናበት ጊዜ

ይህ አዋጅ ከነሐሴ ፲፰ ቀን ፲፱፻፹፯ ዓ.ም· ጀምሮ የፀና ይሆናል።

**አዲስ አበባ ነሐሴ ፲፰ ቀን, ፲፱፻፹፯ ዓ.ም·**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
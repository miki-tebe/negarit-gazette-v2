---
title: አዋጅ ቁጥር ፲፪/፲፱፻፹፯
---

# የስፖርት ኮሚሽንን ለማቋቋም የወጣ አዋጅ


የስፖርት ኮሚሽንን ማቋቋም በማስፈለጉ ፤ በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭(፩) መሠረት የሚከተለው ታውጇል ።

### ፩. አጭር ርዕስ

ይህ አዋጅ “የስፖርት ኮሚሽን ማቋቋሚያ አዋጅ ቁጥር ፲፪ ፲፱፻፹፯” ተብሎ ሊጠቀስ ይቻላል ።

### ፪. ትርጓሜ

በዚህ አዋጅ ውስጥ ፡

    ፩. “የኢትዮጵያ ኦሎምፒያዊ ኮሚቴ” ማለት በኢንተርናሽናል ኦሎምፒክ ኮሚቴ ደንብ መሠረት በስፖርት ፌዴሬሽኖች የተቋቋመ ኮሚቴ ነው ፤
    ፪. “ስፖርት” ማለት አካል ማሠልጠኛንም ይጨምራል ፤
    ፫. “የስፖርት ማኅበር” ማለት በዚህ አዋጅ ድንጋጌዎች መሠረት የተቋቋመ የስፖርት ክበብ ፡ የኢትዮጵያ ኦሎምፒያዊ ኮሚቴ ወይም የስፖርት ፌዴሬሽን ነው ፤
    ፬. “የስፖርት ፌዴሬሽን” ማለት በሀገሪቱ ውስጥ አንድን ስፖርት ለማስፋፋትና ለመምራት ኃላፊነት የተጣለበት ተቋም ነው ።

### ፫. መቋቋም

#### ፩.  

የስፖርት ኮሚሽን (ከዚህ በኋላ “ኮሚሽኑ” ተብሎ የሚጠራ) ራሱን የቻለ የፌዴራል መንግሥት መሥሪያ ቤት ሆኖ በዚህ አዋጅ ተቋቁሟል ።

#### ፪. 

ኮሚሽኑ ተጠሪነቱ ለሚኒስትሮች ምክር ቤት ይሆናል ።

### ፬. ዋና መሥሪያ ቤት

የኮሚሽኑ ዋና መሥሪያ ቤት በአዲስ አበባ ይሆናል ።

### ፭. የኮሚሽኑ ዓላማ

የኮሚሽኑ ዓላማ ስፖርት በኅብረተሰቡ ውስጥ እንዲደራጅ እንዲስፋፋና ሰፊ ሕዝባዊ ተሣትፎ እንዲኖረው ማድረግ ነው።

### ፮. የኮሚሽኑ ሥልጣንና ተግባር

ኮሚሽኑ የሚከተሉት ሥልጣንና ተግባሮች ይኖሩታል፤

    ፩. የሀገሪቱን የስፖርት ፖሊሲ ያዘጋጃል ፡ ሲፈቀድም ተግባራዊ መሆኑን ይከታተላል ፤
    ፪. የስፖርት ማኅበራት ስለሚቋቋሙበትና ደረጃቸው ስለሚወሰንበት ሁኔታ መመሪያ ያወጣል ፤ በሀገር አቀፍ ደረጃ ለሚቋቋሙት የስፖርት ማኅበሮች ፈቃድ ይሰጣል፡ፕሮግራሞቻቸውንና ዓለም አቀፍ ግንኙነቶቻቸውን ያስተባብራል ፡ ይቆጣጠራል ፤
    ፫. ሀገር አቀፍና ኢንተርናሽናል የስፖርት ውድድሮችን ያዘጋጃል ፡ እንዲዘጋጁም ፈቃድ ይሰጣል ፡ የኢትዮጵያ አጠቃላይ ጨዋታዎችን ከኢትዮጵያ ኦሎምፒያዊ ኮሚቴ ጋር በመተባበር ያዘጋጃል ፤
    ፬. ብሔራዊ የስፖርት ቡድኖች አባላት በእንክብካቤ እንዲያዙና በሚገባ እንዲሠለጥኑ ያደርጋል ፤
    ፭. አገር አቀፍ የስፖርት ውድድሮችን በሚመለከት በስፖርት ማኅበሮች መካከል የሚነሳውን ክርክሮች ይዳኛል ፤
    ፮. አግባብ ካላቸው አካላት ጋር በመተባበር የስፖርት ትጥቅና መሣሪያ በሀገር ውስጥ እንዲመረት ያበረታታል ፡ ከውጭ የሚገቡበትንም ሁኔታ ያመቻቻል፤
    ፯. ባህላዊ ስፖርቶች የበለጠ እንዲታወቁ ፡ እንዲሻሻሉና እንዲያድጉ ይረዳል ፤
    ፰. የአገር አቀፍ ስፖርት ማኅበሮች ገቢ ለዓላማቸው ብቻ መዋሉን ለማረጋገጥ ሂሣባቸውን ይመረምራል ፤
    ፱. በአገር አቀፍና በኢንተርናሽናል ደረጃ የሚያገለግሉ የስፖርት ማዘውተሪያ ሥፍራዎች ያዘጋጃል ፡ በክልሎች ለሚዘጋጁ የስፖርት ማዘውተሪያ ሥፍራዎች የቴክኒክ ድጋፍ ይሰጣል፤
    ፲. ከጤና ጥበቃ ሚኒስቴር ጋር በመተባበር ስፖርታዊ ሕክምናን ያደራጃል ፡ በክልሎች ለሚደረጉ ዝግጅቶችም ድጋፍ ይሰጣል፤
    ፲፩. የንብረት ባለቤት ይሆናል ፡ ውል ይዋዋላል ፡ በራሱ ስም ይከሳል ፡ ይከሰሳል ፤
    ፲፪. ዓላማውን ለማስፈጸም የሚረዱ ሌሎች ተግባሮችን ያከናውናል።

### ፯. የኮሚሽኑ አቋም

ኮሚሽኑ

    ፩. የፌዴራል የስፖርት ምክር ቤት (ከዚህ በኋላ “ምክር ቤቱ” እየተባለ የሚጠራ)፤
    ፪. በመንግሥት የሚሾም አንድ ኮሚሽነር እና አንድ ምክትል ኮሚሽነር፤እና
    ፫. አስፈላጊው ሠራተኞች ፤

ይኖሩታል ።

### ፰. የምክር ቤቱ አባሎች

ምክር ቤቱ የሚከተሉት አባሎች ይኖሩታል ፤

    ፩. በመንግሥት የሚሰየም ተወካይ  --- ሰብሳቢ
    ፪. የክልሎችና የአዲስ አበባ ስፖርት ምክር ቤቶች ተወካዮች --- አባሎች
    ፫. የኢትዮጵያ ኦሎምፒያዊ ኮሚቴ ሊቀ መንበር --- አባል
    ፬. የእያንዳንዱ ብሔራዊ ስፖርት ፌዴሬሽን ሊቀ መንበር --- »
    ፭. በመንግሥት የሚሰየሙ ለሥራው አግባብ ያላቸው ሌሎች መንግሥታዊ ወይም ሕዝባዊ ድርጅቶች ተወካዮች --- አባሎች
    ፮. ኮሚሽነሩ --- አባል

### ፱. የምክር ቤቱ ስብሰባ

    ፩. ምክር ቤቱ በዓመት አንድ ጊዜ መደበኛ ስብሰባ ያደርጋል። ሆኖም አስፈላጊ ሆኖ ሲገኝ በማናቸውም ጊዜ አስቸኳይ ስብሰባ ሊያደርግ ይችላል ።
    ፪. ከምክር ቤቱ አባላት አብዛኞቹ በስብሰባው ከተገኙ ምልዓተ ጉባኤ ይኖራል ።
    ፫. የምክር ቤቱ ውሣኔዎች በድምጽ ብልጫያልፋሉ። ሆኖም ድምጽ እኩል በእኩል የተከፈለ እንደሆነ ሰብሳቢው ወሳኝ ድምጽ ይኖረዋል ።
    ፬. የዚህ አንቀጽ ድንጋጌዎች እንደተጠበቁ ሆነው ፤ ምክር ቤቱ የራሱን የስብሰባ ሥነ ሥርዓት ደንብ ሊያወጣ ይችላል ።

### ፲. የምክር ቤቱ ሥልጣንና ተግባር

ምክር ቤቱ የሚከተለው ሥልጣንና ተግባር ይኖረዋል ፤

    ፩. ስፖርት ስለሚስፋፋበትና ስለሚዳብርበት ሁኔታ ይመክራል ፡ ሃሣብ ያቀርባል ።
    ፪. ለመንግሥት የሚቀርቡ የፖሊሲ ውሣኔዎችንና የረጅም ጊዜ እቅዶችን ያጸድቃል ።
    ፫. ኮሚሽኑ የሚያወጣቸውን መመሪያዎች ያፀድቃል ።
    ፬. የኮሚሽኑን የሥራ ሪፖርት ይገመግማል ።

### ፲፩. ስለኮሚሽነሩ ሥልጣንና ተግባር

    ፩. ኮሚሽነሩ የኮሚሽኑ ዋና ሥራ አስፈጻሚ በመሆን የኮሚሽኑን ሥራዎች ይመራል ፡ ያስተዳድራል ።
    ፪. የዚህ አንቀጽ ንዑስ አንቀጽ ፩ አጠቃላይ አነጋገር እንደተጠበቀ ሆኖ ኮሚሽነሩ ፡
        ሀ) በዚህ አዋጅ አንቀጽ ፮ የተመለከተውን የኮሚሽኑን ሥልጣንና ተግባር ሥራ ላይ ያውላል ፤
        ለ) በፌዴራል የሲቪል ሰርቪስ ሕግ መሠረት የኮሚሽኑን ሠራተኞች ይቀጥራል ፡ ያስተዳድራል ፤
        ሐ) የኮሚሽኑን የሥራ ፕሮግራምና በጀት ያዘጋጃል ፡ ሲፈቀድም በሥራ ላይ ያውላል ፤
        መ) ለኮሚሽኑ በተፈቀደለት በጀትና የሥራ ፕሮግራም መሠረት ገንዘብ ወጭ ያደርጋል ፤
        ሠ) ኮሚሽኑ ከሦስተኛ ወገኖች ጋር በሚያደርጋቸው ግንኙነትቶች ሁሉ ኮሚሽኑን ይወክላል ፤
        ረ) ስለኮሚሽኑ የሥራ እንቅስቃሴ ሪፖርት ያቀርባል ።
    ፫. ኮሚሽነሩ ለኮሚሽኑ የሥራ ቅልጥፍና በሚያስፈልግ መጠን ሥልጣንና ተግባሩን በከፊል ለባለሥልጣኑ ሌሎች ኃላፊዎችና ሠራተኞች በውክልና ሊያስተላልፍ ይችላል።

### ፲፪. በጀት

የኮሚሽኑ በጀት በመንግሥት ይመደባል ።

### ፲፫. የሂሳብ መዛግብት

    ፩. ኮሚሽኑ የተሟሉና ትክክለኛ የሆኑ የሂሳብ መዛግብት ይይዛል ።
    ፪. የኮሚሽኑ የሂሣብ መዛግብትና ገንዘብ ነክ ሰነዶች በዋናው ኦዲተር ወይምእርሱ በሚሰይማቸው ኦዲተሮች በየዓመቱ ይመረመራሉ ።

### ፲፬. አዋጁ የሚፀናበት ጊዜ

ይህ አዋጅ ከነሐሴ ፲፰ ቀን ፲፱፻፹፯ ዓ‧ም· ጀምሮ የፀና ይሆናል።

**Done at Addis Ababa, this ፳፬th day of the August, 1995.**

> ##### ዶ ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
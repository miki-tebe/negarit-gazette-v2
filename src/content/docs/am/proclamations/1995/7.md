---
title: አዋጅ ቁጥር ፯/፲፱፻፹፯
---

# የኢትዮጵያ ሳይንስና ቴክኖሎጂ ኮሚሽን ማቋቋሚያ አዋጅ

የኢትዮጵያ ሳይንስና ቴክኖሎጂ ኮሚሽንን ማቋቋም በማስፈለጉ፤

በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭(፩) መሠረት የሚከተለው ታውጇል።

### ፩· አጭር ርዕስ

ይህ አዋጅ “የኢትዮጵያ ሳይንስና ቴክኖሎጂ ኮሚሽን ማቋቋሚያ አዋጅ ቁጥር ፯ ፲፱፻፹፯” ተብሎ ሊጠቀስ ይችላል።

### ፪ መቋቋም

    ፩.  የኢትዮጵያ ሳይንስና ቴክኖሎጂ ኮሚሽን (ከዚህ በኋላ “ኮሚሽን” እየተባለ የሚጠራ) ራሱን የቻለ የፌዴራል መንግሥት መሥሪያ ቤት ሆኖ በዚህ አዋጅ ተቋቁሟል።
    ፪.  ኮሚሽኑ ተጠሪነቱ ለሚኒስትሮች ምክር ቤት ይሆናል።

### ፫· ዋና መሥሪያ ቤት

የኮሚሽኑ ዋና መሥሪያ ቤት በአዲስ አበባ ሆኖ እንደአስፈላ ጊነቱ በማናቸውም ሥፍራ ቅርንጫፍ መሥሪያ ቤቶች ማቋቋም ይችላል።

### ፬ ዓላማ

የኮሚሽኑ ዓላማ የሃገሪቱን ማኅበራዊና ኢኮኖሚያዊ ዕድገት ዓላማዎች ተግባራዊ ለማድረግ የሳይንስና ቴክኖሎጂ እንቅስቃሴዎችን ማበረታታትና ማጐልበት ይሆናል።

### ፭. ሥልጣንና ተግባር

ኮሚሽኑ የሚከተሉት ሥልጣንና ተግባሮች ይኖሩታል፤

    ፩.  የሃገሪቱን የዕድገት ዓላማዎች ተግባራዊነት የሚያግዝ ብሔራዊ የሳይንስና ቴክኖሎጂ ፖሊሲ መንደፍ፡ በመንግሥት ሲጸድቅም ተግባራዊ መሆኑን መከታተል፤
    ፪.  ሁለገብ የሆኑ የሳይንስና ቴክኖሎጂ ዕቅዶችን ማቀድና የዘርፍ ሳይንስና ቴክኖሎጂ ፖሊሲዎች፡ ዕቅዶች ፕሮግራሞችና ፕሮጀክቶች እንዲዘጋጁ መመሪያ መስጠት ፤ ተዘጋ ጅተው ሲቀርቡም መገምገምና በመመሪያው መሠረት መዘጋጀቱን ማረጋገጥ፡ ለመንግሥት አቅርቦ ማስፀደቅ፤
    ፫.  ለሳይንስና ቴክኖሎጂ ልማት አስተዋጽኦ የሚኖራቸው የምርምርና ስርፀት ማዕከላትና ተቋማትን መርዳትና ማበረታታት፤
    ፬.  ለሳይንስና ቴክኖሎጂ ዕድገት አስተዋጽኦ ላደረጉ ግለሰቦችና ተቋማት ሽልማት ወይም ማበረታቻ መስጠት፤
    ፭.  ለኢትዮጵያ ማሕበራዊና ኢኮኖሚያዊ ሁኔታዎች ተስማሚ የሆኑ ቴክኖሎጂዎችን ለመፈለግ፡ ለመምረጥ፥ ለመደራደር፥ ለመግዛት፡ ለማስገባት የሚያስችል አቅም መገንባትና ስርዓትን መዘርጋት፤
    ፮.  የቴክኖሎጂ ሽግግርን የሚያግዙ የፈጠራ ሥራዎችን ለተግባራዊነት እንዲበቁ የሚያበረታታና የፈጠራና መሰል ሥራዎች  እንዲነቃቁና እንዲጐለብቱ የሚረዳ የፓተንት ሕግ ማዘጋጀት፡ ሲፈቀድም ተግባራዊ ማድረግ፤
    ፯.  ለሳይንስና ቴክኖሎጂ ዕድገት አስተዋጽኦ የሚኖራቸው ማሕበራት እንዲደራጁ የመርዳትና የማበረታታት እንዲሁም በሙያ ማሕበራት አማካኝነት የሚዘጋጁ ሳይንስና ቴክኖሎጂ ነክ ጽሑፎችን ለሕትመት እንዲበቁና እንዲሰራጩ ድጋፍ መስጠት፤
    ፰.  በሃገር ውስጥ በቀል የሆኑ ቴክኖሎጂዎችን ለማሻሻልና ለማሳደግ የሚደረጉ ጥናቶችን የምርምርና ስርፀት ተግባሮችን ማበረታታትና ተግባራዊነታቸውን ማረጋገጥ፤
    ፱.  የሳይንስና ቴክኖሎጂ ክንውኖች፥ የምርምር ሥራዎችንና ውጤቶችን የሚመለከቱ መረጃዎች የሚሰባሰቡበትን ሥርዓት መዘርጋት፤
    ፲.  በምርምርና ሥርፀት ተግባር ላይ የተሰማሩ ባለሙያዎችና ድርጅቶችን ዝርዝር መዝግቦ መያዝ።

### ፮· የኮሚሽኑ አቋም

ኮሚሽኑ፡

    ፩.  ብሔራዊ የሳይንስና ቴክኖሎጂ ምክር ቤት (ከዚህ በኋላ “ምክር ቤት” እየተባለ የሚጠራ)፤
    ፪.  በመንግሥት የሚሾም አንድ ኮሚሽነር አንድ ምክትል ኮሚሽነር እና
    ፫.  አስፈላጊው ሠራተኞች፤ ይኖሩታል።

### ፯· የምክር ቤቱ አባላት

ምክር ቤቱ የሚከተሉት አባላት ይኖሩታል፡

    ፩.  የሳይንስና ቴክኖሎጂ ኮሚሽን ኮሚሽነር…..  ሰብሳቢ
    ፪.  የኢኮኖሚ ልማትና ትብብር ሚኒስቴር ተወካይ አባል
    ፫.  የጤና ጥበቃ ሚኒስቴር ተወካይ "
    ፬.  የንግድና ኢንዱስትሪ ሚኒስቴር ተወካይ "
    ፭.  የግብርና ሚኒስቴር ተወካይ "
    ፮.  የማዕድንና ኢነርጂ ሚኒስቴር ተወካይ‥ "
    ፯.  በኮሚሽኑ ኮሚሽነር የሚሰየሙ ሶስት ታዋቂ
        ባለሙያዎች አባላት

### ፰ የምክር ቤቱ ሥልጣንና ተግባር

ምክር ቤቱ የሚከተሉት ሥልጣንና ተግባሮች ይኖሩታል፡

    ፩.  በሳይንስና ቴክኖሎጂ ፖሊሲ ላይ መምከር፡ ሃሣብ ማቅረብ፤
    ፪.  የየዘርፉን የሳይንስና የቴክኖሎጂ እንቅስቃሴዎችን መገምገም፤
    ፫.  የተለያዩ መመሪያዎችንና የሥራ ፕሮግራሞችን ማውጣት።

### ፱· የምክር ቤቱ ስብሰባ

    ፩.  ምክር ቤቱ በሶስት ወር አንድ ጊዜ መደበኛ ስብሰባ ያደርጋል፤ ሆኖም አስፈላጊ ሆኖ ሲገኝ በማናቸውም ጊዜ አስቸኳይ ስብሰባ ሊያደርግ ይችላል።
    ፪.  የምክር ቤቱ አባላት አብዛኛው በስብሰባ ከተገኙ ምልዐተ ጉባዔ ይኖራል።
    ፫.  የምክር ቤቱ ውሣኔዎች በድምፅ ብልጫ ያልፋሉ፡ ሆኖም ድምፁ እኩል ለእኩል የተከፈለ እንደሆነ ሰብሳቢው ወሳኝ ድምፅ ይኖረዋል።
    ፬.  የዚህ አንቀጽ ድንጋጌዎች እንደተጠበቁ ሆነው ምክር ቤቱ የራሱን የስብሰባ ሥነ ሥርዓት ደንብ ሊያወጣ ይችላል።

### ፲· የኮሚሽነሩ ሥልጣንና ተግባር

    ፩.  ኮሚሽነሩ የኮሚሽኑ ዋና ሥራ አስፈጻሚ በመሆን የኮሚሽኑን ሥራዎች ይመራል፡ያስተዳድራል።
    ፪.  የዚህ አንቀጽ ንዑስ አንቀጽ (፩) አጠቃላይ አነጋገር እንደተጠበቀ ሆኖ ኮሚሽነሩ፡

        ሀ) በዚህ አዋጅ አንቀጽ ፭ የተመለከተውን የኮሚሽኑን ሥልጣንና ተግባሮች በሥራ ላይ ያውላል፤
        ለ) የኮሚሽኑን ሠራተኞች በፌዴራል ሲቪል ሰርቪስ ሕግ መሠረት ይቀጥራል፡ያስተዳድራል፤
        ሐ) የኮሚሽኑን ዓመታዊ የሥራፕሮግራምና በጀት ያዘጋጃል፡ ሲፈቀድም በሥራ ላይ ያውላል፤
        መ) ለኮሚሽኑ በተፈቀደው በጀትና የሥራ ፕሮግራም መሠረት ገንዘብ ወጪ ያደርጋል፤
        ሠ) ኮሚሽኑ ከሶስተኛ ወገኖች ጋር በሚያደርጋቸው ግንኙነቶች ሁሉ ኮሚሽኑን ይወክላል፤
        ረ) ስለኮሚሽኑ የሥራ እንቅስቃሴ ሪፖርት ያቀርባል።
    ፫.  ኮሚሽነሩ ለኮሚሽኑ የሥራ ቅልጥፍና ባስፈለገ መጠን ከሥልጣንና ተግባሩ በከፊል ለኮሚሽኑ ሌሎች ኃላፊዎችና ሠራተኞች በውክልና ሊያስተላልፍ ይችላል።

### ፲፩ በጀት

የኮሚሽኑ በጀት በመንግሥት ይመደባል።

### ፲፪‧ የሂሣብ መዛግብት

    ፩.  ኮሚሽኑ የተሟሉና ትክክለኛ የሆኑ የሂሣብ መዛግብት ይይዛል።
    ፪. የኮሚሽኑ የሂሣብ መዛግብትና ገንዘብ ነክ ሠነዶች በዋናው ኦዲተር ወይም እርሱ በሚሰይማቸው ኦዲተሮች በየዓመቱ ይመረመራሉ።

### ፲፫· የመተባበር ግዴታ

ማናቸውም ሰው ወይም መንግሥታዊ ወይም የግል ድርጅት ወይም ተቋም ለኮሚሽኑ ሥራ አፈጻጸም የመተባበር ግዴታ አለበት።

### ፲፬· የተሻረ ሕግ

የሳይንስና ቴክኖሎጂ ኮሚሽን ማቋቋሚያ አዋጅ ቁጥር ፺፩ ፲፱፻፹፯ በዚህ አዋጅ ተሽሯል።

### ፲፭‧ መብትና ግዴታ ስለማስተላለፍ

በአዋጅ ቁጥር ፺፩ ፲፱፻፹፯ ዓ.ም· ተቋቁሞ የነበረው የሳይንስና ቴክኖሎጂ ኮሚሽን መብትና ግዴታ በዚህ አዋጅ ለኮሚሽኑ ተላልፈዋል ።

### ፲፮ አዋጁ የሚፀናበት ጊዜ

ይህ አዋጅ ከነሐሴ ፲፰ ቀን ፲፱፻፹፯ ዓ·ም· ጀምሮ የፀና ይሆናል።

**Done at አዲስ አበባ on this ፲፰ day of ነሐሴ, ፲፱፻፹፯.**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
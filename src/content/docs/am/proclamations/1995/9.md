---
title: አዋጅ ቁጥር ፱᜵፲፱፻፹፯
---

# የአካባቢ ጥበቃ ባለሥልጣንን ለማቋቋም የወጣ አዋጅ

የአካባቢ ጥበቃ ባለሥልጣንን ማቋቋም አስፈላጊ ሆኖ በመገኘቱ፤ 

በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት በአንቀጽ ፶፭(፩) መሠረት የሚከተለው ታውጇል ።

#### ፩. አጭር ርዕስ

ይህ አዋጅ “የአካባቢ ጥበቃ ባለሥልጣን ማቋቋሚያ አዋጅ ቁጥር ፱᜵፲፱፻፹፯” ተብሎ ሊጠቀስ ይችላል ።

#### ፪. ትርጓሜ

በዚህ አዋጅ ውስጥ፤

    ፩· “አካባቢ” ማለት በተፈጥሮአዊ ሁኔታቸው ወይም በሰው አማካይነት ተሻሽለው ወይም ተለውጠው የሚገኙ ሀብቶች እንዲሁም የእነዚህን ሀብቶች ጥራት፣ መጠንና የሰው ልጅ ደህንነት የሚነኩ ውጫዊ ሁኔታ ዎችና ተጽዕኖዎች ድምር ነው ፤
    ፪· “የአካባቢ ጥበቃ” ማለት የሰው ልጅን ጨምሮ የማንኛውንም አካል ሕይወት እና ዕድገት የሚወስኑ የመሬት፣ የውሃ ፣ የአየርና የመሳሰሉ ሌሎች የአካባቢ ሀብቶች፣ ክስተቶችና ሁኔታዎች ጥበቃ ነው፤
    ፫· “የአካባቢ ማኔጅመንት” ማለት አካባቢን በጠቅላላ ማጥናት ፣ መጠበቅና መንከባከብ እንዲሁም አጠቃቀሙን መቆጣጠር ነው ፤
    ፬ “ሰው” ማለት የተፈጥሮ ሰው ወይም በሕግ የሰውነት መብት የተሰጠው አካል ነው ።

#### ፫. መቋቋም

    ፩. የአካባቢ ጥበቃ ባለሥልጣን (ከዚህ በኋላ “ባለሥልጣን” እየተባለ የሚጠራ) ራሱን የቻለ የፌዴራል የመንግሥት መሥሪያ ቤት ሆኖ በዚህ አዋጅ ተቋቁሟል ።
    ፪ ባለሥልጣኑ ተጠሪነቱ ለሚኒስትሮች ምክር ቤት ይሆናል ።

#### ፬. ዋና መሥሪያ ቤት

የባለሥልጣኑ ዋና መሥሪያ ቤት በአዲስ አበባ ይሆናል ፤ እንደአስፈላጊነቱም በክልሎች ቅርንጫፍ መሥሪያ ቤቶች ይኖሩታል ።

#### ፭. የባለሥልጣኑ ዓላማ

የባለሥልጣኑ ዓላማ የአገሪቱን የሶሻልና የኢኮኖሚ ልማት እንቅስቃሴዎች የሚመለከቱ ጉዳዮች ሁሉ የሰውን ልጅ ደህንነት ለመንከባከብ እንዲሁም ህልውናው የተመሠረተበትን የአካባቢ ሀብቶች ዘላቂነት ባለው መንገድ ለመጠበቅ፣ ለማልማትና ለመጠቀም በሚያስችል ሁኔታ መካሄዳቸውን ማረጋገጥ ይሆናል ።

#### ፮. የባለሥልጣኑ ሥልጣንና ተግባር

ባለሥልጣኑ የሚከተሉት ሥልጣንና ተግባሮች ይኖሩታል ፤

    ፩. የአካባቢ ጥበቃ ፖሊሲና ሕጐች ያዘጋጃል፣ ሲፈቀድም ተግባራዊነታቸውን ይከታተላል ፤
    ፪· የሶሻልና የኢኮኖሚ ልማት ፕሮጀክቶች በአካባቢ ላይ ስለሚያደርሱት ተጽዕኖ ግምገማ ለማካሄድ የሚያስፈልጉ መመሪያዎችንና ሥርዓቶችን ያዘጋጃል ፣ በሥራ ላይ መዋላቸውንም ይከታተላል፣ ይቆጣጠራል፤
    ፫. አፈርን ፣ ውሃንና አየርን እንዲሁም ሕልውናቸው በእነዚህ ሀብቶች ላይ የተመሠረተውን ሥነ ሕይወታዊ ሥርዓቶች ለመጠበቅ የሚያስችሉ ደረጃዎችን ያዘጋጃል፣ ተግባራዊነታቸውንም ይከታተላል፤
    ፬. በረሀማነትን ለመከላከል የሚያስፈልጉ ጥናቶችን ያካሂዳል ፣ ከሚመለከታቸው አካላት ጋር በመተባበር ሥራ ላይ የሚውሉበትን ሁኔታ ያመቻቻል ፤
    ፭. በተሻለ ሁኔታ አካባቢን ለመጠበቅ እንዲቻል ልዩ ልዩ የማበረታቻና የቁጥጥር ዘዴዎች ሥራ ላይ ስለሚውሉበት ሁኔታ ሃሣብ ያቀርባል፤
    ፮· የአካባቢ ጥበቃ አስፈላጊነት ግንዛቤ እንዲዳብር አስፈላጊውን ትምህርት ይሰጣል ፤
    ፯. የአካባቢ ጥበቃን በሚመለከት ሀገሪቱ የተቀበለቻቸው ዓለም አቀፍ ውሎች በሥራ ላይ መዋላቸውን ይከታተላል፤
    ፰· የአካባቢ ጥበቃን በተመለከተ ለክልሎች ምክርና የቴክኒክ ድጋፍ ይሰጣል፤
    ፱· የንብረት ባለቤትይሆናል፣ውል ይዋዋላል፣ በራሱ ስም ይከሳል፣ ይከሰሳል፣
    ፲· ዓላማውን ለማስፈጸም የሚያስፈልጉ ሌሎች ተግባሮችን ያከናውናል ።

#### ፯. የባለሥልጣኑ አቋም

ባለሥልጣኑ፤

    ፩· የአካባቢ ጥበቃ ጉባዔ (ከዚህ በኋላ “ጉባኤ” እየተባለ የሚጠራ)፤
    ፪ በመንግሥት የሚሾም አንድ ዋና ሥራ አስኪያጅና አንድ ምክትል ዋና ሥራ አስኪያጅ፤ እና
    ፫· አስፈላጊው ሠራተኞች ፤ ይኖሩታል

#### ፰. የጉባኤው አባላት

ጉባኤው የሚከተሉት አባላት ይኖሩታል፤

    ፩ በመንግሥት የሚሰየም ኃላፊ ሰብሳቢ
    ፪ የግብርና ሚኒስትር አባል
    ፫ የንግድና የኢንዱስትሪ ሚኒስትር "
    ፬. የጤና ጥበቃ ሚኒስትር "
    ፭. የማዕድንና ኢነርጂ ሚኒስትር "
    ፮· የሳይንስና ቴክኖሎጂ ኮሚሽነር "
    ፯ የውሃ ሃብት ሚኒስትር "
    ፰· የባለሥልጣኑ ዋና ሥራ አስኪያጅ "

#### ፱. የጉባዔው ስብሰባ

    ፩ ጉባዔው በስድስት ወር አንድ ጊዜ መደበኛ ስብሰባ ያደርጋል ፤ ሆኖም አስፈላጊ ሆኖ ሲገኝ በማናቸውም ጊዜ አስቸኳይ ስብሰባ ሊያደርግ ይችላል ።
    ፪· ከጉባዔው አባላት አብዛኛዎቹ በስብሰባው ከተገኙ ምልዓተ ጉባዔ ይኖራል ።
    ፬. የጉባዔው ውሣኔዎች በድምጽ ብልጫያልፋሉ፤ሆኖም ድምጽ እኩል በኩል የተከፈለ እንደሆነ ሰብሳቢው ወሣኝ ድምጽ ይኖረዋል ።
    ፭. የዚህ አንቀጽ ሌሎች ድንጋጌዎች እንደተጠበቁ ሆነው ጉባዔው የራሱን የስብሰባ ሥነ ሥርዓት ደንብ ሊያወጣ ይችላል ።

#### ፲. የጉባዔው ሥልጣን

ጉባዔው የሚከተለው ሥልጣንና ተግባር ይኖረዋል፤

    ፩· የአካባቢ ጥበቃን በሚመለከት በፖሊሲ ጉዳዮች ላይ ይመክራል ፣ ሃሣብ ያቀርባል ፤
    ፪· ባለሥልጣኑ የሚያወጣቸውን መመሪያዎችና ደረጃዎች ይገመግማል ፣ ያፀድቃል ።

#### ፲፩. ስለዋናው ሥራ አስኪያጅ ሥልጣንና ተግባር

    ፩ ዋናው ሥራ አስኪያጅ የባለሥልጣኑ ዋና ሥራ አስፈጻሚ በመሆን የባለሥልጣኑን ሥራዎች ይመራል፣ ያስተዳድራል ።
    ፪ የዚህ አንቀጽ ንዑስ አንቀጽ ፩ አጠቃላይ አነጋገር እንደተጠበቀ ሆኖ ዋናው ሥራ አስኪያጅ፤
        ሀ) በዚህ አዋጅ በአንቀጽ ፮ የተመለከተውን የባለሥልጣኑን ሥልጣንና ተግባር ሥራ ላይ ያውላል ፤
        ለ) በፌዴራል ሲቪል ሰርቪስ ሕግ መሠረት የባለሥልጣኑን ሠራተኞች ይቀጥራል ፣ ያስተዳድራል ፤
        ሐ) የባለሥልጣኑን የሥራ ፕሮግራምና በጀት ያዘጋጃል፣ ሲፈቀድም በሥራ ላይ ያውላል ፤
        መ) ለባለሥልጣኑ በተፈቀደለት በጀትና የሥራ ፕሮግራም መሠረት ገንዘብ ወጭ ያደርጋል ፤
        ሠ) ባለሥልጣኑ ከሦስተኛ ወገኖች ጋር በሚያደርጋቸው ግንኙነቶች ሁሉ ባለሥልጣኑን ይወክላል፤
        ረ) ስለባለሥልጣኑ የሥራ እንቅስቃሴ ሪፖርት ያቀርባል።
    ፫ ዋናው ሥራ አስኪያጅ ለባለሥልጣኑ የሥራ ቅልጥፍና በሚያስፈልግ መጠን ከሥልጣንና ተግባሩ በከፊል ለባለሥልጣኑ ሌሎች ኃላፊዎችና ሠራተኞች በውክልና ሊያስተላልፍ ይችላል ።

#### ፲፪. በጀት

የባለሥልጣኑ በጀት በመንግሥት ይመደባል ።

#### ፲፫. የሂሣብ መዛግብት

    ፩· ባለሥልጣኑ የተሟሉና ትክክለኛ የሆኑ የሂሣብ መዛግብት ይይዛል ።
    ፪· የባለሥልጣኑ የሂሣብ መዛግብትና ገንዘብ ነክ ሰነዶች በዋናው ኦዲተር ወይም እርሱ በሚሰይማቸው ኦዲተሮች በየዓመቱ ይመረመራሉ ።

#### ፲፬. የመተባበር ግዴታ

ማንኛውም ሰው ባለሥልጣኑ ለሥራው የሚፈልጋቸውን መረጃዎች በመስጠት የመተባበር ግዴታ አለበት ።

#### ፲፭. አዋጁ የሚፀናበት ጊዜ

ይህ አዋጅ ከነሐሴ ፲፰ ቀን ፲፱፻፹፯ ዓ.ም· ጀምሮ የፀና ይሆናል ።

**አዲስ አበባ ነሐሴ ፲፰ ቀን ፲፱፻፹፯ ዓ.ም·**

> ##### ዶ ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
---
title: አዋጅ ቁጥር ፰/፲፱፻፹፯
---

# የፌዴራል ሲቪል ሰርቪስ ኮሚሽን ማቋቋሚያ አዋጅ

የፌዴራል ሲቪል ሰርቪስ ኮሚሽንን ማቋቋም በማስፈለጉ ፤ በኢትዮጵያ ፌዴራሊያዊ ዲሞክራሲያዊ ሪፐብሊክ አንቀጽ ፶፭(፩) መሠረት የሚከተለው ታውጇል።

#### ፩. አጭር ርዕስ

ይህ አዋጅ “የፌዴራል ሲቪል ሰርቪስ ኮሚሽን ማቋቋሚያ አዋጅ ቁጥር ፰/፲፱፻፹፯” ተብሎ ሊጠቀስ ይችላል ።

#### ፪. መቋቋም

    ፩. የፌዴራል ሲቪል ሰርቪስ ኮሚሽን (ከዚህ በኋላ “ኮሚሽን” እየተባለ የሚጠራ) ራሱን የቻለ የፌዴራል መንግሥት መሥሪያ ቤት ሆኖ በዚህ አዋጅ ተቋቁሟል ።
    ፪. ኮሚሽኑ ተጠሪነቱ ለሚኒስትሮች ምክር ቤት ይሆናል ።

#### ፫. የኮሚሽኑ ዋና መሥሪያ ቤት

የኮሚሽኑ ዋና መሥሪያ ቤት አዲስ አበባ ይሆናል ።

#### ፬. የኮሚሽኑ ዓላማ

የኮሚሽኑ ዓላማ በሕግ መሠረት በችሎታ ላይ የተመሠረተ ፡ ቀልጣፋና ውጤታማ የሆነና ቀጣይነት ያለው ሲቪል ሰርቪስ እንዲኖር ማድረግ ይሆናል ።

#### ፭. የኮሚሽኑ ሥልጣንና ተግባር

ኮሚሽኑ የሚከተሉት ሥልጣንና ተግባሮች ይኖሩታል፤

    ፩. ሲቪል ሰርቪሱን በሚመለከት ፖሊሲዎችና ሕጐች ያዘጋጃል ፣ ሲፈቀድም በሥራ ላይ መዋላቸውን ይከታተላል፣
    ፪. ለሲቪል ሰርቪስ የሥራ መደቦች የሚያስፈልጉ የትምህርት፣ የሥልጠናና የልምድ አጠቃላይ መመዘኛዎች ያወጣል፣
    ፫. የፌዴራል ሲቪል ሰርቪስ ሠራተኞች አቀጣጠር ፣ አመዳደብ ፣ የደረጃ ዕድገት ፣ ዝውውር፣ ሥልጠናና ዲሲፕሊን በሕጉ መሠረት መፈጸሙን ይቆጣጠራል፤
    ፬. በሕግ መሠረት የፌዴራል ሲቪል ሰርቪስ ሠራተኞችን ከጡረታ ዕድሜ ክልል በላይ በአገልግሎት ላይ ስለማቆየት በሚቀርብ ጥያቄ የመጨረሻ ውሣኔ ይሰጣል ፤
    ፭. በሕግ መሠረት በፌዴራል ሲቪል ሰርቪስ ሠራተኞች በሚቀርብ ይግባኝ ላይ የመጨረሻ ውሣኔ ይሰጣል ፤
    ፮. የፌዴራል ሲቪል ሰርቪስ ሠራተኞች የሥራ ውጤት መመዘኛ ዝርዝር መመሪያ ያወጣል ፤ በሥራ ላይ መዋሉንም ይቆጣጠራል፤
    ፯. ከሚመለከታቸው አካላት ጋር በመተባበር የፌዴራል ሲቪል ሰርቪሱን አደረጃጀትና የሰው ኃይል አጠቃቀም በመገምገም የማሻሻያ ሃሣቦችን ያቀርባል ፣ ሲፈቀድም ሥራ ላይ መዋሉን ያረጋግጣል ፤
    ፰. የፌዴራል ሲቪል ሰርቪስ ሠራተኞችን ዝርዝር ሁኔታ መዝግቦ ይይዛል ፣ በሀገሪቱ ውስጥ የሚገኙ የሲቪል ሰርቪስ ሠራተኞችን የሚመለከቱ መረጃዎችን ያጠናቅራል ፤
    ፱. የሲቪል ሰርቪስ አደረጃጀትንና አስተዳደርን በሚመለከት ለክልሎች ድጋፍና ምክር ይሰጣል፤
    ፲. የንብረት ባለቤት ይሆናል ፣ ውል ይዋዋላል ፣ በራሱ ስም ይከሳል ፣ ይከሰሳል፣
    ፲፩. ዓላማውን ለማስፈጸም የሚረዱ ሌሎች ተግባሮችን ያከናውናል ።

#### ፮. የኮሚሽኑ አቋም

ኮሚሽኑ፤

    ፩. በመንግሥት የሚሾሙ አንድ ኮሚሽነርና አንድ ምክትል ኮሚሽነር፣እና
    ፪. አስፈላጊው ሠራተኞች
    ይኖሩታል ።

#### ፯. ስለኮሚሽነሩ ሥልጣንና ተግባር

    ፩. ኮሚሽነሩ የኮሚሽኑ ዋና ሥራ አስፈጸሚ በመሆን የኮሚሽኑን ሥራዎች ይመራል ፣ ያስተዳድራል ።
    ፪. የዚህ አንቀጽ ንዑስ አንቀጽ (፩) አጠቃላይ አነጋገር እንደተጠበቀ ሆኖ ኮሚሽነሩ፤
        ሀ) በዚህ አዋጅ አንቀጽ ፭ የተመለከተውን የኮሚሽኑን ሥልጣንና ተግባር ሥራ ላይ ያውላል ፡
        ለ) በፌዴራሉ ሲቪል ሰርቪስ ሕግ መሠረት የኮሚሽኑን ሠራተኞች ይቀጥራል ፣ ያስተዳድራል፤
        ሐ) የኮሚሽኑን የሥራ ፕሮግራምና በጀት ያዘጋጃል ፤ ሲፈቀድም በሥራ ላይ ያውላል፤
        መ) ለኮሚሽኑ በተፈቀደለት በጀትና የሥራ ፕሮግራም መሠረት ንንዘብ ወጭ ያደርጋል ፤
        ሠ) ኮሚሽኑ ከሶስተኛ ወገኖች ጋር በሚያደርጋቸው ግንኙነቶች ሁሉ ኮሚሽኑን ይወክላል ፤
        ረ) ስለኮሚሽኑ የሥራ እንቅስቃሴ ሪፖርት ያቀርባል።
    ፫. ኮሚሽነሩ ለኮሚሽኑ የሥራ ቅልጥፍና በሚያስፈልግ መጠን ሥልጣንና ተግባሩን በከፊል ለኮሚሽኑ ሌሎች ኃላፊዎችና ሠራተኞች በውክልና ሊያስተላልፍ ይችላል ።

#### ፰. በጀት

የኮሚሽኑ በጀት በመንግሥት ይመደባል ።

#### ፱. የሂሣብ መዛግብት

    ፩. ኮሚሽኑ የተሟሉና ትክክለኛ የሆኑ የሂሣብ መዛግብት ይይዛል ።
    ፪. የኮሚሽኑ የሂሣብ መዛግብትና ገንዘብ ነክ ሰነዶች በዋናው ኦዲተር ወይም እርሱ በሚሰይማቸው ኦዲተሮች በየዓመቱ ይመረመራሉ ።

#### ፲. መብትና ግዴታ ስለማስተላለፍ

የመንግሥት ሠራተኞች አስተዳደር ኮሚሽን መብትና ግዴታዎች በዚህ አዋጅ ለኮሚሽኑ ተላልፈዋል ።

#### ፲፩. አዋጁ የሚፀናበት ጊዜ

ይህ አዋጅ ከነሐሴ ፲፰ ቀን ፲፱፻፹፯ ዓ.ም. ጀምሮ የፀና ይሆናል ።

**Done at አዲስ አበባ on this ፲፰ day of ነሐሴ, ፲፱፻፹፯.**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት

---
title: አዋጅ ቁጥር ፫፻፲፫/፲፱፻፺፭
---

# የፌዴራል ፖሊስ ኮሚሽን አዋጅ

ለኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት ታማኝና በሕገ መንግሥቱ መሠረት ለሚወጡ ሕጎች ተገዥ የሆነ ፣ ለሙያው በቂ የሆነ ሥልጠና የተሰጠው ፡ ብቃት ያለው ለሕዝብ አገልጋይ ፡ ሰብዓዊና ዲሞክራሲያዊ መብቶችን የሚያከብር ፡ የሚያረጋግጥና የሚጠብቅ ሰላምንና ደኅንነትን ማስጠበቅ አስፈላጊ በመሆኑ፣

በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭/፩/ መሠረት የሚከተለው ታውጇል ።

## ክፍል አንድ
### ጠቅላላ

፩· አጭር ርዕስ

    ይህ አዋጅ “የፌዴራል ፖሊስ ኮሚሽን አዋጅ ቁጥር ፫፻፲፫/፲፱፻፺፭” ተብሎ ሊጠቀስ ይችላል ።

፪ ትርጓሜ

    የቃሉ አገባብ ሌላ ትርጉም የሚያሰጠው ካልሆነ በስተቀር በዚህ አዋጅ ውስጥ፣

        ፩· “ፖሊስ” ማለት መሠረታዊ የሆነ የፖሊስ ሙያ ሥልጠና ተሰጥቶት በኮሚሽኑ ተቀጥሮ የሚሰራ የፌዴራል ፖሊስ ኮሚሽን አባል ነው፣
        ፪‧ “ጉባኤ” ማለት የፌዴራል ፖሊስ ኮሚሽነሮች እና የክልል ፖሊስ ኮሚሽነሮች የጋራ ጉባኤ ማለት ነው ፣
        ፫· “ሚኒስትር” ወይም “ሚኒስቴር” ማለት እንደቅደም ተከተሉ የፌዴራል ጉዳዮች ሚኒስትር ወይም ሚኒስቴር ነው ፣

፫ · ስያሜ

    የፌዴራል ፖሊስ ኮሚሽን የኢትዮጵያ ፌዴራል ፖሊስ (ኢ.ፌ‧ፖ) ተብሎ ይጠራል፣


## ክፍል ሁለት
### ስለፌዴራል ፖሊስ ኮሚሽን መቋቋም

፬‧ መቋቋም

    ፩· የፌዴራል ፖሊስ ኮሚሽን (ከዚህ በኋላ “ኮሚሽኑ” እየተባለ የሚጠራ) ራሱን የቻለ የሕግ ሰውነት ያለው የፌዴራል መንግሥት አካል ሆኖ በዚህ አዋጅ ተቋቁሟል ፣

    ፪· ኮሚሽኑ በሕግና በሙያው የሚኖረው ነፃነት እንደተጠበቀ ሆኖ፣ ተጠሪነቱ ለሚኒስቴሩ ይሆናል ።

፭. የኮሚሽኑ ዋና መሥሪያ ቤት

    ፩· የኮሚሽኑ ዋና መሥሪያ ቤት አዲስ አበባ ይሆናል ፣

    ፪‧ የአዲስ አበባ ከተማ አስተዳደር ፖሊስ ኮሚሽን እና የድሬዳዋ ከተማ አስተዳደር ፖሊስ ኮሚሽን በኮሚሽኑ ስር ሆነው ይዋቀራሉ፣

    ፫· ኮሚሽኑ የፌዴራል ፖሊስ ፈጥኖ ደራሽን ፣ ወንጀል ምርመራን እና ሌሎች ለኮሚሽኑ የተሰጡ ሥልጣንና ተግባራት የሚያከናውኑ የመሥሪያ ቤቱ አካላትን በማናቸውም ክልል ማቋቋም ይችላል ።

፮· የኮሚሽኑ ዓላማ
የኮሚሽኑ ዓላማ የሀገሪቱን ሕገ መንግሥትና ሌሎች ሕጎች በማክበርና በማስከበር የሕዝቡን ተሳትፎ መሠረት በማድረግ ወንጀልን በመከላከል የሕዝቡን ሠላማዊ ኑሮና ደኅንነት ማስጠበቅ ነው ።

፯. የኮሚሽኑ ሥልጣንና ተግባር
ኮሚሽኑ የሚከተሉት ሥልጣንና ተግባራት ይኖሩታል ፣
፩· በፌዴራል ፍርድ ቤቶች ሥልጣን ስር የሚወድቁ ወንጀሎችን ይከላከላል ፣ ይመረምራል፣

፪‧ ሕገ መንግሥቱን በመጣስ ሥርዓቱን አደጋ ላይ ሊጥሉ የሚችሉ ማናቸውንም እንቅስቃሴዎች ይከላከላል ፣
፫· በተደራጀ መልክ የሚፈፀሙ የፀጥታ ማደፍረስ ፣ የሽፍትነት ፣ የአሸባሪነት ፣ የአደገኛ ዕፅ ዝውውርና ሥርጭት ይከላከላል ፣

፬· በፌዴራል መንግሥት ጥቅሞችና ተቋሞች ላይ የሚፈፀሙ ወንጀሎችን ይከላከላል ፣

፭· የዚህ አንቀጽ ንዑስ አንቀጽ (፪) እንደተጠበቀ ሆኖ ከክልል አቅም በላይ የሆነ የፀጥታ መደፍረስ ሲያጋጥም በክልሉ ጥያቄ መሠረት ወይም በሁለት ወይም ከዚያ በላይ በሆኑ ክልሎች መካከል ግጭት ሲነሳና ለፌዴራሉ ፀጥታ አደገኛ ሆኖ ሲገኝ በፌዴራሉ መንግሥት በሚሰጠው ትዕዛዝ መሠረት በሚመለከተው ክልል ሕግና ሥርዓትን ያስከብራል ፣

፮· የጠረፍ ደኅንነትን ፣ የአየር ማረፊያዎችን ፣ የባቡር መስመሮችንና ተርሚናሎችን በፌዴራል ሥልጣን ስር ያሉ የማዕድን ማውጫ ቦታዎችንና ሌሎች የፌዴራል መንግሥት ተቋሞችን ይጠብቃል ፣

፯ ለከፍተኛ የፌዴራሉ መንግሥት ባለሥልጣናት እና ለውጭ አገር እንግዶች ጥበቃ ያደርጋል፣
፰‧ በፍርድ ቤት የሚሰጠውን ትዕዛዝ ወይም ውሳኔ ይፈጽማል ፣

፱. የወንጀል ምርመራን በተመለከተ ከፌዴራል ዐቃቤ ሕግ የሚሰጠውን ትዕዛዝ ይፈጽማል ፣

፲· ከወንጀል ነፃ የመሆን ማስረጃ ይሰጣል ፣

፲፩‧ የወንጀል መከላከልና ምርመራ ሥራዎችን ለማጎልበትና የፖሊስ ሙያ ብቃትና አገልግሎት በሀገር አቀፍ ደረጃ ተመሳሳይነት ያለውና ደረጃውን የጠበቀ እንዲሆን ለማድረግ ጥናቶችን ያከናውናል ፣
፲፪‧ በሀገር አቀፍ ደረጃ የወንጀል መረጃዎችን እና ስታትስቲክሶችን ያሰባስባል ፣ ያጠናቅራል ፣

፲፫· ከፀጥታ አካላት ጋር የመረጃ ልውውጥና የሥራ ቅንጅት ያካሂዳል ፣ በጥናትና ሥልጠና ይደጋገፋል ፣
፲፬‧ ለክልል ፖሊስ ኮሚሽኖች የሥልጠና፣ የሙያ፣ የቴክኒክ ምክርና ድጋፍ ይሰጣል ፣

፲፭‧ በዚህ አዋጅ መሠረት የተሰጠውን ሥልጣን እንደአስፈላጊነቱ ለክልል ፖሊስ ኮሚሽኖች በውክልና ሊሰጥ ይችላል ፣

፲፮· አስፈላጊ ሆኖ ሲገኝ ለሌሎች አካላት ወይም ለሲቪል የመንግሥት ሠራተኞች የተወሰኑ ሥራዎችን ለማከናወን የሚያስችል ሥልጣን በውክልና ሊሰጥ ይችላል ፣
፲፯· የፌዴራል ፈጥኖ ደራሽ ፖሊስን እና የፌዴራል ፖሊስ ኮሌጅን ያቋቁማል ፣ ያስተዳድራል ።

፲፰‧ የፖሊሱን የሙያ ብቃት ለማሳደግ የሀገር ውስጥም ሆነ የውጪ ሀገር ሥልጠና ዕድሎችን ያመቻቻል ፣
፲፱· ከዓለም አቀፍ ፖሊስ ጋር ግንኙነት በመፍጠር የመረጃ ልውውጥ ያደርጋል፣

፳‧ ውል ይዋዋላል፣የንብረት ባለቤት ይሆናል፣ በራሱ ስም ይከስሳል ፣ ይከሰሳል ።

፰· የኮሚሽኑ አቋም
ኮሚሽኑ፡
፩‧ በመንግሥት የሚሾሙ አንድኮሚሽነርና አንድምክትል ኮሚሽነር ።
፪‧ ኮሚሽነሩን ፣ምክትል ኮሚሽነሩንና ረዳት ኮሚሽነሮችን ያቀፈ የሥራ አመራር ጉባዔ ፣እና

፫· ለሥራው አስፈላጊ የሆኑ ሌሎች ፖሊሶችና የሲቪል ሠራተኞች ይኖሩታል ፣

፱· የኮሚሽኑ የሥራ አመራር ጉባዔ ሥልጣንና ተግባር
የሥራ አመራር ጉባዔው ፣
፩‧ ወንጀል ለመከላከልና ለመመርመር የሚረዱ አገር አቀፍ የፖሊሲ ፣ የስትራቴጂና የስታንደርዳይዜሽን ጥናቶችን በመመርመር ከአስተያየት ጋር ለፌዴራልና ለክልል ፖሊስ ኮሚሽነሮች ጉባዔ እንዲቀርብ ያደርጋል ፣

፪· የኮሚሽኑን አደረጃጀት ፣ አወቃቀር እና አሰራር የሚመለከቱ ጥናቶችን ይመረምራል ፣ ሊወሰዱ የሚገባቸውን እርምጃዎች ከአስተያየት ጋር ለሚኒስትሩ ያቀርባል ፣
፫· የከፍተኛ ሥልጠና እቅድ ያዘጋጃል፣

፬. የኮሚሽኑን ረቂቅ በጀት ያዘጋጃል ። እንዲፀድቅለትም በሚኒስትሩ በኩል ለመንግሥት ያቀርባል ፣
፭. የኮሚሽኑን ዓመታዊ ዕቅድ፣ ሪፖርትና የሥራ አፈፃፀም ይገመግማል ፣ ከአስተያየት ጋር ለሚኒስቴሩ ያቀርባል፣

፮· በኮሚሽኑና በክልል ፖሊስ ኮሚሽኖች መካከል መልካም የሥራ ግንኙነት እንዲኖር ጥረት ያደርጋል ፣

፲· የሚኒስ የሚኒስትሩ ሥልጣንና ተግባር
ሚኒስትሩ፣
፩. የኮሚሽኑን አጠቃላይ የሥራ እንቅስቃሴ ይከታተላል ፣

፪· የኮሚሽኑን ረዳት ኮሚሽነሮች ሹመት ያጸድቃል ፣ የአዲስ አበባን እና የድሬዳዋን ፖሊስ ኮሚሽን ኮሚሽነሮችን ይሾማል ፣

፫· የኮሚሽኑን ዓመታዊ ዕቅድ፣ በጀት፣ ሪፖርትና የሥራ አፈፃፀም ከአስተያየት ጋር ለመንግሥት ያቀርባል፣
፬. በኮሚሽኑ የሚቀርብለትን የአደረጃጀት ፣ የአሠራር እና የሰው ኃይል የአቅም ግንባታ መርሃ ግብር ጥናቶች ይመረምራል፣ ያጸድቃል፣

፭· አዋጁን ለማስፈጸም የሚረዱ አስፈላጊ እርምጃዎችን ይወስዳል፣

፲፩- የኮሚሽነሩ ሥልጣንና ተግባር
፩ _ ኮሚሽነሩ ተጠሪነቱ ለሚኒስትሩ ሆኖ የኮሚሽኑን ሥራ በበላይነት ይመራል፣ ያስተባብራል፣

፪- የዚህ አንቀጽ ንዑስ አንቀጽ (፩) አጠቃላይ አነጋገር እንደተጠበቀ ሆኖ ኮሚሽነሩ፣
ሀ) የኮሚሽኑን ረዳት ኮሚሽነሮች እንዲሾሙ ለሚኒስትሩ ያቀርባል፣

ለ) የፌዴራል ፖሊስን መተዳደሪያ ደንብ ያስፈጽማል፣
ሐ) በፌዴራል ፖሊስነት ከተቀጠሩት ውጭ ያሉትን የድጋፍ ሰጪ ሠራተኞች በፌዴራል የመንግሥት ሠራተኞች አዋጅ መሠረት ይቀጥራል፣ ያስተዳድራል፣

መ) በፌዴራል ፖሊስ አቤቱታ ሰሚ እና የዲስፕሊን ኮሚቴ የሚሰጡ ውሳኔዎችን በይግባኝ ሲቀርብለት ይወስናል፣

ሠ) የኮሚሽኑን ዓመታዊ የሥራ እቅድ እና ረቂቅ በጀት ለሚኒስትሩ ያቀርባል፣ በመንግሥት ሲፈቀድም በሥራ ላይ ያውላል፣

ረ) ለኮሚሽኑ በተፈቀደው በጀት መሠረት ገንዘብ ወጪ ያደርጋል፣
ሰ) የኮሚሽኑን አደረጃጀት፣ አወቃቀር አሠራር እና አቅም ግንባታ የሚመለከቱ ጥናቶች፣ የወንጀል መከላከልና ምርመራ ሥራዎችን ለማሻሻል የሚረዱ ጥናቶች፣ እንዲሁም የፖሊስ አገልግሎት ተመሳሳየነት ያለውና ደረጃውን የጠበቀ እንዲሆን ለማድረግ የሚያስችሉ ጥናቶች እንዲከናወኑ ያደርጋል፣

ሸ) ከዓለም አቀፍ ፖሊስ ጋር ግንኙነት በመፍጠር የመረጃ ልውውጥ ያደርጋል፣ የአቅም ግንባታ መንገዶችን ያፈላልጋል፣

ቀ) በኮሚሽኑና በክልል ፖሊስ ኮሚሽኖች መካከል መልካም ግንኙነት እንዲኖር ጥረት ያደርጋል፣

በ) የኮሚሽኑን አመራር ጉባኤ በሰብሳቢነት ይመራል።
፲፪- የምክትል ኮሚሽነሩ ሥልጣንና ተግባር
፩- ምክትል ኮሚሽነሩ
ሀ) የኮሚሽኑን ተግባሮች በማቀድ በማደራጀት በመምራትና በማስተባበር ኮሚሽነሩን ይረዳል፣

ለ) በኮሚሽኑ መዋቅር መሠረት የሥራ ክፍፍሎች በማድረግ ከኮሚሽኑ ዘርፎች ከፊሉን ይከታተላል፣
ሐ) ኮሚሽነሩ በማይኖርበት ጊዜ እርሱን ተክቶ ይሠራል፣

መ) በኮሚሽነሩ ተለይተው የሚሰጡትን ሌሎች ተግባሮች ያከናውናል፣

፪ ምክትል ኰሚሽነሩ ተጠሪነቱ ለኮሚሽነሩ ይሆናል፣
፲፫- በጀት
የኮሚሽኑ በጀት በፌዴራል መንግሥት ይመደባል።
፲፬- ስለሂሣብ መዛግብት
፩‧ ኮሚሽኑ የተሟሉና ትክክለኛ የሆኑ የሂሣብ መዛግብት ይይዛል።
፪ የኮሚሽኑ የሂሣብ መዛግብትና ገንዘብ ነክ ሰነዶች በዋናው ኦዲተር ወይም ዋናው ኦዲተር በሚሰይመው ኦዲተር በየዓመቱ ይመረመራል፣
## ክፍል ሦስት
### ስለፌዴራል ፖሊስ አስተዳደር

፲፭- ለፖሊስነት የሚያበቁ መመዘኛዎች
፩ በፌዴራል ፖሊስነት ለመመልመል ፈቃደኛ የሆነ ማንኛውም ኢትዮጵያዊ የሚከተሉትን መመዘኛዎች ማሟላት ይኖርበታል፣
(ሀ) ለኢትዮጵያ ፌዴራላዊ ዲሞክራሲያዊ ሪፐብሊክ ሕገ–መንግሥት ተገዥ የሆነ፣

(ለ) በፖሊስነት ለመመልመል የሚያበቃ የትምህርት ደረጃ፣ አካላዊ ብቃት እና የተሟላ ጤንነት ያለው፣

(ሐ) መልካም ሥነ ምግባር ያለው፤
(መ) የወንጀል የጥፋተኛነት ሪከርድ የሌለው፣
(ሠ) ዕድሜው ከ፲፰ ዓመት ያላነሰ፣
፪· በዚህ አንቀጽ ንዑስ አንቀጽ (፩) መሠረት የሚደረገው ምልመላ የፆታ፣ የብሔሮች፣ ብሔረሰቦችና የሕዝቦችን ሚዛናዊ ተዋጽኦ ያካተተ ይሆናል፣

፫· በዚህ አንቀጽ ንዑስ አንቀጽ (፩) መሠረት የተመለመለ ማንኛውም ሰው የፖለቲካ ድርጅት አባል የሆነ እንደሆነ በፖሊስነቱ ሲቀጠር የፖለቲካ ድርጅት አባልነቱን መተው ይኖርበታል፣

፲፮· ቃለ መሐላ ስለመፈጸም
በፖሊስነት የተቀጠረ ማንኛውም ምልምል ለፌዴራሉ ሕገ መንግሥት ታማኝ በመሆን የተጣለበትን ሕዝባዊ አደራና ሙያዊ ኃላፊነት ለመወጣት ቃለ መሐላ ይፈጽማል። የቃለ መሐላው ይዘት በደንብ ይወሰናል።

፲፯· በሲቪል ሰርቪስ ሕግ ለሚተዳደሩ የመንግሥት ሠራተኞች የፖሊስ ሥልጣን ስለመስጠት
፩ ልዩ ሙያ ለሚጠይቁ ጉዳዮች በፌዴራል የመንግሥት ሠራተኞች አዋጅ ለሚተዳደሩ የመንግሥት ሠራተኞች የፖሊስ ሥልጣን ሊሰጥ ይችላል፤

፪· በዚህ አንቀጽ ንዑስ አንቀጽ (፩) መሠረት የሚሰጠው የፖሊስ ሥልጣን ለጉዳዩ አስፈላጊ በሆነው መጠን ብቻ ይሆናል።
፲፰. የአገልግሎት ዘመን
፩. የማንኛውም ፖሊስ የግዴታ አገልግሎት ዘመን ሰባት ዓመት ይሆናል። ዝርዝር አፈጻጸሙ በደንብ ይወሰናል።

፪ የማንኛውም ፖሊስ ቅጥር በሚከተሉት ምክንያቶች ይቋረጣል፣
(ሀ) በሞት፣
(ለ) በደንቡ መሠረት የስንብት ጥያቄ ቀርቦ ተቀባይነት ሲያገኝ፣

(ሐ) በሐኪሞች ቦርድ በተረጋገጠ ሕመም ወይም የአካል ጉዳት ምክንያት ለሥራው ብቁ ሳይሆን ሲቀር፣

(መ) በፍርድ ቤት በወንጀል ጥፋተኛ ሆኖ ከተገኘና በደንቡ መሠረት ወንጀሉ ለሥራው ብቁ አያደርገውም ተብሎ ሲወሰን፣ ዝርዝሩ በሚወጣው ደንብ ይወሰናል፤

(ሠ) በሥራ አፈጻጸም ወይም በዲሲፕሊን ጥፋት፣
(ረ) በጡረታ ሲገለል፣
፲፱‧ መ ብ ት
፩· ማንኛውም ፖሊስ፣
ሀ) በመንግሥት በሚፀድቅ የደመወዝ ስኬል መሠረት ደመወዝ ያገኛል፣
ለ) በኮሚሽኑ የመተዳደሪያ ደንብ መሠረት ቀለብ፣ ልዩ ልዩ አበሎች፣ የደንብ ልብስና የሕክምና አገልግሎት ያገኛል፣

ሐ) በጡረታ ሕግ መሠረት የጡረታ መብት ይኖረዋል፣
መ) ሥራውን በተገቢው መንገድ በመወጣት ላይ እያለ ለሚደርስበት ተጠያቂነት በመሥሪያ ቤቱ ወጪ የጥብቅና አገልግሎት ያገኛል፣ ዝርዝር አፈጻጸሙ በደንብ ይወሰናል፣

ሠ) በማንኛውም አጋጣሚ የበላይ ኃላፊዎችን በአግባቡ የመጠየቅ፣ ስሕተት ሲያይ የመጠቆም፣ በውይይት ችግሮችን የመፍታት፣ እንዲሁም የሥልጣን ተዋረድን ጠብቆ አቤቱታ ማቅረብ ይችላል፣
ረ) ከሥራው ጋር በተያዘ ሁኔታ በሚደርስበት ጉዳት ዘላቂ ሙሉ ወይም ከፊል የመሥራት ችሎታውን ያጣ ፖሊስ አግባብ ባለው የጡረታ ሕግ የተሰጠው መብት ይከበርለታል፣

፪¬ ኸላይ ከተገለጹት መብቶች በተጨማሪ በፌዴራል ፈጥኖ ደራሽ ፖሊስነት ተመድበው ለሚሠሩ ፖሊሶች ኮሚሽኑ የመኖሪያ ካምፕ ያዘጋጃል።
፳ ግ ዴ ታ
ማንኛውም ፖሊስ፣
፩ በሕገ መንግሥቱ የተረጋገጡትን ሰብአዊና ዲሞክራሲያዊ መብቶች ሳይሸራረፉ በማክበር በወንጀለኛ መቅጫ ሥነ ሥርዓት ሕግና በሌሎች አግባብ ባላቸው ሕጐች መሠረት ሥራውን የማከናወን፣

፪ ፖሊሳዊ ሥራውን ሲያከናውን ማንነቱን የሚገልጽ መታወቂያ የማሳየት ግዴታ አለበት።
፳፩ · የጡረታ መውጫ ዕድሜ
ማንኛውም የፌዴራል ፖሊስ አባል በጡረታ የሚገለልበት ዕድሜ ጣሪያ አግባብነት ባለው የጡረታ ሕግ መሠረት ለመንግሥት ሠራተኞች የተወሰነው የጡረታ መውጫ ዕድሜ ይሆናል።

፳፪. ስለፌዴራል ፖሊስ አቤቱታ ሰሚ
በኮሚሽኑ ውስጥ የሕዝብ አቤቱታ የሚሰማ የፌዴራል ፖሊስ አቤቱታ ሰሚ አካል ይቋቋማል፣ ዝርዝሩ ኮሚሽኑ በሚያወጣው መመሪያ ይወሰናል፣

## ክፍል አራት
### ልዩ ልዩ ድንጋጌዎች

፳፫· በኮሚሽኑ እና በክልል የፖሊስ ኮሚሽኖች መካከል ስለሚኖረው የሥራ ግንኙነት
፩ - ኮሚሽኑ ከክልል ፖሊስ ኮሚሽኖች ጋር ወንጀልን ለመከላከልና ለመመርመር በቅንጅትና በተደጋጋፊነት ይሰራል፣

፪ የክልል ፖሊስ ኮሚሽኖች በሚሰጣቸው ውክልና መሠረት በፌዴራል ፍርድ ቤት ሥልጣን ሥር የሚወድቁ የወንጀል ጉዳዮችን ሲመረምሩና ሲከላከሉ ተጠሪነታቸው ለኮሚሽኑ ይሆናል፣

፫. . ኮሚሽኑና የክልል ፖሊስ ኮሚሽኖች በጋራ ለሚወስኑት ማናቸውም ጉዳይ በማናቸውም ጊዜ የጋራ ጉባዔ ሊያካሄዱ ይችላሉ። ኮሚሽነር ይመራል። የጋራ ጉባዔው፣
ሀ) የጋራ የአሠራር ውስጠ ደንብ ያወጣል፣
ለ) የወንጀል መከላከልና ምርመራ ሥራ እንቅስቃሴዎችን በመገምገም የልምድ ልውውጥ ያደርጋል፣

ሐ) የፖሊስ ሥልጠናን በሚመለከት የጋራ አቅጣጫዎችን ይቀይሳሉ፣

መ) በዚህ አዋጅ አንቀጽ ፱ ንዑስ አንቀጽ (፩) መሠረት በኮሚሽኑ በሚቀርቡ ጥናቶች ላይ ይወያያል፣ በጥናቶቹ መሠረት ሊወሰዱ የሚገባቸው እርምጃዎች እንዲወሰኑ ለሚመለከተው አካል ያቀርባል፤ እንደሁኔታውም ይወስናል፣ በሥራ ላይ መዋላቸውን ያረጋግጣል፡

፬. ኮሚሽኑና የክልል ፖሊስ ኮሚሽኖች የጋራ ጉባዔ ያስተላለፏቸው ውሳኔዎች መተግበራቸውን በየበኩላቸው ይከታተላሉ፡

፭. የክልል ፖሊስ ኮሚሽኖች የክልላቸውን የወንጀል የትራፊክና የጸጥታ ሁኔታ በሚመለከት ሪፖርትና ስታትስቲክስ በየጊዜው ለኮሚሽኑ ያስተላልፋሉ፡

፳፬· ስለአዲስ አበባና ድሬዳዋ ከተማ አስተዳደር ፖሊስ ኮሚሽኖች
፩. ከኮሚሽኑ ሥልጣንና ተግባር መካከል በዚህ አዋጅ መሠረት በሚወጣ ደንብ ተወስኖ የሚሰጥ ሥልጣንና ተግባር የሚኖራቸው የአዲስ አበባ አስተዳደር ፖሊስ ኮሚሽንና የድሬዳዋ አስተዳደር ፖሊስ ኮሚሽን

፪ የአዲስ አበባ አስተዳደር ፖሊስ ኮሚሽን እና የድሬዳዋ አስተዳደር ፖሊስ ኮሚሽን ኮሚሽነሮች በመንግሥት ይሾማሉ፣

፫· የአዲስ አበባ አስተዳደር ፖሊስ ኮሚሽን እና የድሬዳዋ አስተዳደር ፖሊስ ኮሚሽን በጀት አግባብ ባለው አስተዳደር ይመደባል፣

፬· የአዲስ አበባ አስተዳደር ፖሊስ ኮሚሽን እና የድሬዳዋ አስተዳደር ፖሊስ ኮሚሽን ለኮሚሽኑ ተጠሪ ይሆናሉ፣ በኮሚሽኑ በሚሰጣቸው ውክልና መሠረት የሚመለከታቸው የአስተዳደር ኃላፊዎች ያስተዳድሯቸዋል፣

፭‧ የአዲስ አበባ አስተዳደር ፖሊስ ኮሚሽን እና የድሬዳዋ አስተዳደር ፖሊስ ኮሚሽን ዓመታዊ እቅዳቸውን ለሚመለከተው አስተዳደር የማቅረብና ስለ ሥራ አፈጻጸማቸው ሪፖርት የማቅረብ ኃላፊነት አለባቸው፣

፳፭‧ ወታደራዊ ማዕረግ ስለመቅረቱ
፩ በማንኛውም ደረጃ የሚገኝ ፖሊስ ወታደራዊ ማዕረግ አይኖረውም፣ ሆኖም የፖሊስ የሆነ ማዕረግና ምልክት ይኖራል፣ ዝርዝሩ በደንብ ይወሰናል፣

፪ ማንኛውም ፖሊስ የሥራ መደቡን የሚያመላክት የመለያ ደንብ ልብስ እንዲሁም ማንነቱን የሚገልጽ ስሙን፣ መለያ ቁጥሩን፣ ክፍሉንና ኃላፊነቱን የያዘ ባጅ ወይም ምልክት ይኖረዋል፣
፳፮‧ አ ሠ ራ ር

፩‧ በኮሚሽኑ መዋቅር በየደረጃው ባሉት ኃላፊዎችና ሠራተኞች የቡድን አሠራር ዋና የተግባር አፈጻጸም አቅጣጫ ይሆናል። የቡድን አሠራሮች የጋራና የነጠላ ኃላፊነትን ያስከትላሉ፣
፪‧ በኮሚሽኑ መዋቅር በየደረጃው የሚገኙ ኃላፊዎች በተሰጣቸው ሥልጣን መሠረት በመወሰን ኃላፊነታቸውን የመወጣት ግዴታ አለባቸው፣
፫· የፖሊስ አሠራር የተጠያቂነትና የግልጽነት መርህን የተከተለ መሆን ይኖርበታል፤
፬ የፖሊስ አሠራር የሕዝብ ተሳትፎን መሠረት ያደረገ መሆን ይኖርበታል።

፳፯‧ የተከለከለ ድርጊት
ማናቸውም ኢሰብአዊ ወይም ክብርን የሚነካ አያያዝና ድርጊት የተከለከለ ነው።
፳፰‧ የተሻሩና ተፈጻሚነት የማይኖራቸው ሕጎች
፩· የፌዴራል ፖሊስ አዋጅ ቁጥር ፪፻፯/፲፱፻፺፪ በዚህ አዋጅ ተሽሯል፣

፪· ከዚህ አዋጅ ጋር የሚቃረን ማናቸውም ሕግ በዚህ አዋጅ ላይ በተጠቀሱት ጉዳዮች ላይ ተፈጻሚነት አይኖረውም።
፳፱‧ ደንብ የማውጣት ሥልጣን
የሚኒስትሮች ምክር ቤት ይህን አዋጅ ለማስፈጸም ደንብ ሊያወጣ ይችላል።
፴· አዋጁ የሚጸናበት ጊዜ
ይህ አዋጅ ከጥር ፳፯ ቀን ፲፱፻፺፭ ዓ∙ም ጀምሮ የጸና ይሆናል።

አዲስ አበባ ጥር ፳፯ ቀን ፲፱፻፺፭ ዓ.ም
ግርማ ወልደጊዮርጊስ
የኢትዮጵያ ፌዴራላዊ ዲሞክራሲያዊ ሪፐብሊክ
ፕሬዚዳንት

---
title: አዋጅ ቁጥር ፹፱/፲፱፻፹፱
---

# ፌዴራል መንግሥት የገጠር መሬት አስተዳደር አዋጅ

የኢትዮጵያ ብሔሮች ፣ ብሔረሰቦችና ሕዝቦች ባደረጉት መራራ ትግል የመሬት ባለቤትነት መብት የመንግሥትና የሕዝብ ብቻ መሆኑ በኢትዮጵያ ፌዴራላዊ ዲሞክራሲያዊ ሪፐብሊክ ሕገመንግሥት በመረጋገጡ፤ መሬትና የተፈጥሮ ሀብትን ለማስተዳደር ለክልሎች የተሰጠው ሥልጣን በሥራ ላይ የሚውለው የፌዴራሉ መንግሥት በሚያወጣው ሕግ መሠረት መሆኑን የሕገመንግሥቱ አንቀጽ ፶፪ (፪) (መ) ስለሚደነግግ፤ የድንጋጌው ተግባራዊነት አጠቃላይ ይዘት ያለው ሆኖ በሁሉም ክልሎች ዘንድ ተፈጻሚነት የሚኖረው የገጠር መሬት አስተዳደር ሕግ ማውጣትን ስለሚጠይቅ፤ በኢትዮጵያ ፌዴራላዊ ዲሞክራሲያዊ ሪፐብሊክ ሕገመንግሥት አንቀጽ ፶፭(፩) መሠረት የሚከተለው ታውጇል።

### ክፍል አንድ
### ጠቅላላ

#### ፩. አጭር ርዕስ

ይህ አዋጅ “የፌዴራል መንግሥት የገጠር መሬት አስተዳደር አዋጅ ቁጥር ፹፱/፲፱፻፹፱” ተብሎ ሊጠቀስ ይችላል ።

#### ፪. ትርጓሜ

የቃሉ አገባብ ሌላ ትርጉም የሚያሰጠው ካልሆነ በስተቀር፥ በዚህ አዋጅ ውስጥ፤

    1) “ክልል” ማለት በሕገመንግሥቱ አንቀጽ ፵፯(፩) የተመለከተ የኢትዮጵያ ፌዴራላዊ ዲሞክራሲያዊ ሪፐብሊክ አባል የሆነ ክልል ሲሆን፡ የአዲስ አበባ እና የድሬዳዋ መስተዳድሮችንም ይጨምራል፡
    2) “የገጠር መሬት” ማለት ማዘጋጃ ቤት ከተቋቋመበት ወይም የክልሉ ምክር ቤት አግባብ ካለው አካል ጋር በመመካከር ከተማ ብሎ ከሚሰይመው አካባቢ ውጭ ያለ መሬት ነው፣
    3) “የይዞታ መብት” ማለት ማንኛውም አርሶ አደር የገጠር መሬት ለግብርና ተግባር ለማዋል፣ ለማከራየትና ይዞታው ጸንቶ ባለበት ጊዜ ውስጥ ለቤተሰቡ አባል ለማውረስ የሚኖረው መብት ሲሆን፤ በመሬቱ ላይ በጉልበቱ ወይም በገንዘበ ንብረት ማፍራትንና ይኽንኑም መሸጥ፡ መለወጥና ማውረስን ይጨምራል፡
    4) “የይዞታ ሽግሽግ” ማለት የይዞታ መብት ፍትሐዊ በሆነና በተመጣጠነ መንገድ እንዲዳረስና አርሶ አደሮች በጋራ የሚጠቀሙበት መሬት ተለይቶ እንዲከለል ለማድረግ በነዋ ሪው ሕዝብ ውሳኔ ከጊዜ ወደ ጊዜ የሚከናወን የገጠር መሬት ድልደላ ተግባር ነው፡
    5) “የቤተሰብ አባል” ማለት የይዞታ ባለመብቱን መተዳደሪያ ገቢ በመጋራት በቋሚነት አብሮ የሚኖር ማንኛውም ሰው ነው፡
    6) “የመሬት አስተዳደር” ማለት የይዞታ መብት አወሳሰንና የይዞታ ሽግሽግ አፈጻጸም ነው።

#### ፫. የፆታ አገላለጽ

ከዚህ አዋጅ ውስጥ በወንድ ጾታ የተደነገገው የሴትንም ጾታ ያካትታል።

### ክፍል ሁለት
### የመሬት አስተዳደርን የሚመለከቱ አጠቃላይ ድንጋጌዎች

#### ፬. መሠረተ ሃሳብ

መሬት የማይሸጥ የማይለወጥ የኢትዮጵያብሔሮች፤ብሔረሰቦችና ሕዝቦች የጋራ ንብረት ነው።

#### ፭. የመሬት አስተዳደር ስለሚመራበት ሁኔታ

    1) ማንኛውም ክልል የገጠር መሬት የሚያስተዳድረው በዚህ አዋጅ ውስጥ በተመለከቱት አጠቃላይ ድንጋጌዎች መሠረት ይሆናል።
    2) ለዚህ አንቀጽ ንዑስ አንቀጽ (፩) ድንጋጌ አፈጻጸም እያንዳ ንዱ የክልል ምክር ቤት የመሬት አስተዳደር ሕግ ያወጣል።
    3) የክልል የመሬት አስተዳደር ሕግ የአካባቢ ጥበቃን አስመል ክቶ ከወጡ ሕጐች ድንጋጌዎች ጋር የተጣጣመ እና የፌዴ ራል መንግሥት የመሬት አጠቃቀም ፖሊሲን ያገናዘበ መሆን አለበት።
    4) የክልል የመሬት አስተዳደር ሕግ መሬትን በመጠቀም፡ በማስተዳደርና በመቆጣጠር እንዲሁም የይዞታ መብትን በማስተላለፍና በማውረስ ረገድ የሴቶችን የእኩልነት መብት የሚያረጋግጥ መሆን አለበት።

#### ፮. የመሬት አስተዳደር ሕግ ይዘት

የየክልሉ ምክር ቤት የሚያወጣው የመሬት አስተዳደር ሕግ፤

    1) ከፆታ አድልዎ የጸዳ የይዞታ መብት ለአርሶ አደሩና ለዘላ ኖች በነፃ ማስገኘትን የሚያረጋግጥ እንዲሁም በክልሉ ምክር ቤት ውሳኔ መሠረት በክልሉ አጠቃላይ ወይም በከፊል በሚደረግ የመሬት ሽግሽግ ምክንያት ካልሆነ በስተቀር በሌላ በማንኛውም ምክንያት ከይዞታ መብት አለመነቀልና አለመፈናቀልን የሚያስከብር
    2) እንደየክልሉ ተጨባጭ ሁኔታ ለአርሶ አደሮችና ለዘላኖች በግብርና ሥራ ለመተዳደሪያ በቂ የሆነ የይዞታ መብት የሚያስገኝ፣
    3) ሴቶች በይዞታ መብታቸው ላይ ሌሎችን ቀጥረው ወይም በሌላ አኳኋን ተስማምተው ሊያሠሩእንደሚችሉ የሚፈቅድ፣
    4) በዚህ አንቀጽ ንዑስ አንቀጽ (፫) የተጠቀሰውን መብት ለአካለ መጠን ላልደረሱ ዕጓለ ማውታን፡ ለአቅመ ደካሞች እና ለመሳሰሉትም የሚፈቅድ፣
    5) ለይዞታ ባለመብትነት ብቁ የሚያደርጉ እንደቤተሰብ ኃላፊነት፡ አዲስ ጐጆ ወጪነት ያሉ መስፈርቶችን እንዲሁም እንደቤተሰብ አባላት ብዛት ያሉ የመሬት ፍላጐት መጠን ተጨባጭ መመዘኛዎችን በመከተል የይዞታ መብቱ የሚሰጥበትን ስፋትና ጥበት በክብደት ደረጃ ቅደም ተከተል የሚወስን፣
    6) ለመኖሪያ ቤት መሥሪያ፣ ለግጦሽ፣ ለደን፣ለማኅበራዊ አገልግ ሎትና ለመሳሰለው የጋራ መጠቀሚያ የሚውል መሬት አከላለል እንደየአካባቢው ተጨባጭ ሁኔታ እና በሕዝብ ተሳትፎ እንደሚወሰን የሚደነግግ፣
    7) የይዞታ ሽግሽግ ሲከናወን ሕጋዊ የሆኑ ነባር ባለይዞታዎች በጉልበታቸው ወይም በገንዘባቸው ሲያለሙ ከቆዩት መሬት ውስጥ በተቻለ መጠን ሽግሽጉ የሚፈቀድላቸውን ያህል መሬት በእጃቸው እንዲቆይ ዕድል የሚሰጥ፣
    8) በይዞታ ሽግሽግ አፈጻጸም የይዞታ መብት በሚለዋወጥበት ጊዜ የቀድሞው ሕጋዊ ባለይዞታ በጉልበቱ ወይም በገንዘቡ ላከናወነው መሬቱን ራሱን የማልማት ሥራ ተገቢውን ካሳ ከአዲሱ ባለይዞታ እንዲያገኝ የሚያስችል፣
    9) በይዞታ ሽግሽግ አፈጻጸም የይዞታ መብት ሲለዋወጥ ወይም በተለያዩ ምክንያቶች ሲቋረጥ በመሬቱ ላይ የተፈራውን ከመሬቱ ሊነጠል የማይችል ቋሚ ንብረት ወይም ሀብት የማንሳት ወይም ለዚሁ የካሳ ክፍያ ወይም አላባ የመጠየቅን መብት የሚያስጠብቅ፣
    10) የይዞታ መብት የሚሰጥበትንና የይዞታ ሽግሽግ የሚከናወንበትን ግልጽና ፍትሐዊ የሆነ እንዲሁም አርሶ አደሩን በተለይም ሴቶችን የሚያሳትፍ የአፈጻጸም ሥርዓት የሚዘረጋ፣
    11) በይዞታ መብት እና በይዞታ ሽግሽግ ጉዳይ ለሚነሱ ቅሬታዎች የአፈታት ሥርዓት የሚያበጅ፣
    12) ከዚህ አዋጅ ጋር የማይቃረኑ ሌሎች አጠቃላይ ወይም እንደየአካባቢው ተጨባጭ ሁኔታ አስፈላጊ ሆነው የሚገኙ የተለዩ ጉዳዮችን የሚደነግግ ይዘት ያለው መሆን አለበት።

### ክፍል ሦስት
### ልዩ ልዩ ድንጋጌዎች

#### ፯. ስለገጠር መሬት ይዞታ ክፍያዎች

    1) በሕገመንግሥቱ አንቀጽ ፺፯ ንዑስ አንቀጽ (፪) እና (፲) በተደነገገው መሠረት፡ የመሬት መጠቀሚያ ክፍያ እና ከደን የሚገኝ የሮያሊቲ ክፍያ መጠን በክልል መስተዳድሮች የሚወሰንና የሚሰበሰብ ይሆናል።
    2) የክልል ምክር ቤቶች በዚህ አንቀጽ ንዑስ አንቀጽ (፩) መሠረት የክፍያ መጠን ሲወስኑ ተመጣጣኝነቱን ማረጋገጥ አለባቸው።

#### ፰. ስለክልል የመሬት አስተዳደር ሕጎች ተፈጻሚነት

የመሬት አስተዳደርን በተመለከተ በማንኛውም የክልል ምክር ቤት የወጣ ሕግ ከዚህ አዋጅ ጋር የማይቃረን እስከሆነ ድረስ ተፈጻሚነት ይኖረዋል።

#### ፱. ከሌሎች ሕጎች ጋር ስላለው ግንኙነት

ከዚህ አዋጅ ጋር የሚቃረኑ ማናቸውንም ነባር ሕጎች በዚህ አዋጅ የተሸፈኑ ገዳዮችን በተመለከተ ተፈጻሚነት አይኖራቸውም።

#### ፲. አዋጁ የሚጸናበት ጊዜ

ይህ አዋጅ ከሰኔ ፴ ቀን ፲፱፻፹፱ ዓ.ም ጀምሮ የጸና ይሆናል።

**አዲስ አበባ ሰኔ ፴ ቀን ፲፱፻፹፱ ዓ.ም**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
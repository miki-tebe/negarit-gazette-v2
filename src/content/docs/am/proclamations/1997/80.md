---
title: አዋጅ ቁጥር ፹/፲፱፻፹፱
---

# የኢትዮጵያ መንገዶች ባለሥልጣንን እንደገና ማቋቋሚያ አዋጅ

የኢትዮጵያ መንገዶች ባለሥልጣንን እንደገና ማቋቋም በማስፈለጉ፤
በኢትዮጵያ ፌዴራላዊ ዲሞክራሲያዊ ሪፐብሊክ ሕገመንግሥት አንቀጽ ፶፭(፩) መሠረት የሚከተለው ታውጇል።

#### ፩· አጭር ርዕስ

ይህ አዋጅ “የኢትዮጵያ መንገዶች ባለሥልጣንን እንደገና ማቋቋሚያ አዋጅ ቁጥር ፹/፲፱፻፹፱” ተብሎ ሊጠቀስ ይችላል።

#### ፪‧ ትርጓሜ

በዚህ አዋጅ ውስጥ፤

    ፩. ትርጓሜ የአውራ ጐዳና
        
        “አውራ ጐዳና” ማለት የኢትዮጵያ መንገዶች ባለሥልጣን “አውራ ጐዳና” ብሎ የሚሰይመው መንገድ ነው፤

    ፪. ትርጓሜ የክልል
        
        “ክልል” ማለት በኢትዮጵያ ፌዴራላዊ ዲሞክራሲያዊ ሪፐብሊክ ሕገመንግሥት አንቀጽ ፵፯ የተጠቀሰ ክልል ነው፤

    ፫. ትርጓሜ የመንገድ
        
        “መንገድ” ማለት አውራ ጐዳና ወይም ብሔራዊ የመንገድ አውታር አካል ሆኖ የተመደበና የተሰየመ ማንኛውም ሌላ መንገድ ሲሆን በነዚሁ መንገዶች ላይ የሚገኝ ድልድይንም ይጨምራል፤

    ፬. ትርጓሜ የመንገድ ፈንድ
        
        “የመንገድ ፈንድ” ማለት በአዋጅ ቁጥር ፷፮ ፲፱፻፹፱ የተቋቋመው ፈንድ ነው፤

    ፭. ትርጓሜ የሥራ
        
        “ሥራ” ማለት የኮንስትራክሽን፥ የጥገናና የማሻሻያ ተግባሮችን ማከናወን ነው፤

#### ፫‧ እንደገና መቋቋም

    ፩. እንደገና መቋቋም የባለሥልጣኑ

        የኢትዮጵያ መንገዶች ባለሥልጣን (ከዚህ በኋላ “ባለሥልጣኑ” እየተባለ የሚጠራ) የሕግ ሰውነት ያለው፡ራሱን የቻለ የፌዴራል መሥሪያ ቤት ሆኖ በዚህ አዋጅ እንደገና ተቋቁሟል።

    ፪. ተጠሪነት

        ባለሥልጣኑ ተጠሪነቱ ለጠቅላይ ሚኒስትሩ ይሆናል።

#### ፬· ዋና መሥሪያ ቤት

የባለሥልጣኑ ዋና መሥሪያ ቤት በአዲስ አበባ ውስጥ ሆኖ ቅርንጫፍ መሥሪያ ቤቶችን እንደአስፈላጊነቱ በሌሎች ሥፍራዎች ማቋቋም ይችላል።

#### ፭. የባለሥልጣኑ ዓላማ

የባለሥልጣኑ ዓላማ አውራ ጐዳናዎችን ለማልማትና ለማስተዳደርእንዲሁም በመንገዶች ሥራ ወጥነትን ለማረጋገጥና የመንገድ አውታር በተቀናጀ መልኩ የሚያድግበትን አመቺ ሁኔታ መፍጠር ይሆናል።

#### ፮· የባለሥልጣኑ ሥልጣንና ተግባር

ባለሥልጣኑ የሚከተሉት ሥልጣንና ተግባሮች ይኖሩታል፤

    ፩. መንገዶችን እና ባለሥልጣኑን የሚመለከቱ ፖሊሲዎችንና ሕጎችን ያመነጫል፤

    ፪. የመንገዶችን የዲዛይን ደረጃዎች ያወጣል፤

    ፫. ብሔራዊ የመንገድ አውታርን ይመድባል፥ይሰይማል፤

    ፬. የአጭርና የረጅም ጊዜ ዕቅዶችንና ፕሮግራሞችን ያዘጋጃል፡ ሲጸድቁም ተግባራዊ ያደርጋል፤

    ፭. ለአውራ ጐዳና ሥራ የሚያስፈልጉትን ዲዛይኖች በብቁ አማካሪዎች አማካይነት ያዘጋጃል፡ ለጥናትና ለአስቸኳይ ሥራ የሚያስፈልጉትን ዲዛይኖች ያዘጋጃል፤

    ፮. የአውራ ጐዳናዎችን ፊዚቢሊቲ ጥናት ያካሂዳል፥ እንዲካሄድም ያደርጋል፤

    ፯. አውራ ጐዳናዎችን በሥራ ተቋራጮች አማካይነት ያሠራል ወይም ያሻሽላል፥ ሆኖም በሥራ ተቋራጮች አማካይነት ማሠራቱ የማያዋጣ ሆኖ ሲገኝ በራሱ ኃይል ይሠራል፤

    ፰. አውራ ጐዳናዎችን በራሱ ኃይል ይጠግናል ወይም በሥራ ተቋራጮች ያስጠግናል፤

    ፱. የሥራ እና የአማካሪነት አገልግሎት ውሎችን ያዘጋጃል፥ እንዲዘጋጁ ያደርጋል፥ ይዋዋላል፥ ሥራዎች በየውላቸው መሠረት የሚከናወኑ መሆናቸውን ለማረጋገጥ የሚያስችል ቁጥጥር እንዲኖር ያደርጋል፥ በበላይነት ይቆጣጠራል፤

    ፲. አውራ ጐዳናዎችን በሚመለከት ለዲዛይን፥ ለቁጥጥርና ለሌሎች ለማናቸውም ሥራ የሚያስፈልጉ አማካሪዎች የሚመረጡበትን ሁኔታዎች ይወስናል፤

    ፲፩. የአውራ ጐዳናዎች ሥራ በራሱ ኃይል፥ በአገር ውስጥ ወይንም በዓለም አቀፍ ጨረታ የሚከናወንበትን አማራጭ ይወስናል፤

    ፲፪. አውራ ጐዳናዎችን በሚመለከት የትራፊክ መቆጣጠሪያ ምልክቶችን ወይንም መሣሪያዎችን ዲዛይን ይሠራል፥ በአውራ ጐዳናዎችም ላይ ያኖራል፤

    ፲፫. የተሽከርካሪ ክብደትና መጠን ደንቦችን በአውራ ጐዳናዎች ላይ ያስፈጽማል፤

    ፲፬. መንገዶችን በሚመለከት የማቴሪያል ጥናት ያካሂዳል፡ የተገኙ ጠቃሚ ውጤቶችንም በሥራ ላይ ያውላል፤

    ፲፭. ለመንገዶች ልማትና ጥገና የሚያስፈልገውን የሰው ኃይል ያሰለጥናል፥

    ፲፮. አውራ ጐዳናዎችን ከጉዳትና አላግባብ ከመጠቀም ይጠብቃል፥ በአውራ ጐዳናዎች ላይ የሚከሰቱ እንቅፋቶችን ያስወግዳል፥እንዲወገዱ ያደርጋል፤

    ፲፯. ከአውራ ጐዳናዎች ግራና ቀኝ እንዲሁም በአካባቢ ለሥራው የሚያስፈልገውን የመሬት መጠን እንዲሁም ሌሎች ሰዎች በዚሁ መሠረት የሚጠቀሙበትን ሁኔታዎች ይወስናል፤

    ፲፰. ለአውራ ጐዳናዎች ግንባታና ጥገና እንዲሁም ለመኖሪያ፡ ለመሣሪያ ማሳረፊያና ለሌሎች አገልግሎቶች የሚያስፈልገውን መሬትና ድንጋይ ነክ ሀብቶች ያለክፍያ ይጠቀማል፡ ሆኖም በሚጠቀምበት መሬት ላይ ለሚገኙ ንብረቶች በሕግ መሠረት ካሣ ይከፍላል፤

    ፲፱. አግባብ ላለው የክልል አካል ሲጠየቅ የቴክኒክ አገልግሎት ይሰጣል ፤

    ፳. ሥልጣንና ተግባሩን በሥራ ላይ በሚያውልበት ጊዜ አካባቢ እንዲጠበቅ የሚያስፈልጉትን ጥንቃቄዎች ያደርጋል፤

    ፳፩. የንብረት ባለቤት ይሆናል፡ ውል ይዋዋላል፥ በስሙ ይከሳል፡ ይከሰሳል፤

    ፳፪. ሥልጣንና ተግባሩን ለማስፈጸም የሚያስፈልጉ ሌሎች ተዛማጅ ተግባሮችን ያከናውናል።

#### ፯· የባለሥልጣኑ አቋም

ባለሥልጣኑ፤

    ፩. አቋም የቦርዱ

        አባላቱና ሰብሳቢው በመንግሥት የሚሰየሙ አንድ ቦርድ፡

    ፪. አቋም የዋና ሥራ አስኪያጅ

        በቦርዱ አቅራቢነት በመንግሥት የሚሾም አንድ ዋና ሥራ አስኪያጅ፥ እና

    ፫. አቋም ሠራተኞች

        አስፈላጊው ሠራተኞች ይኖሩታል።

#### ፰‧ የቦርዱ ሥልጣንና ተግባር

ቦርዱ የሚከተሉት ሥልጣንና ተግባሮች ይኖሩታል፤

    ፩. ባለሥልጣኑን የሚመለከቱ ፖሊሲዎችንና ሕጐችን እንዲሁም የባለሥልጣኑን የአጭርና የረጅም ጊዜ እቅዶችን ዓመታዊ የሥራ ፕሮግራሞች በጀት ለመንግሥት ከመቅረባቸው በፊት ይገመገማል፥ ሲፈቀድም አፈጻጸማቸውን ይከታተላል፤

    ፪. ባለሥልጣኑ በሥራው አፈጻጸም የሚመራባቸውን ውስጠ ደንቦችና መመሪያዎች ያጸድቃል፤

    ፫. በባለሥልጣኑዋና ሥራ አስኪያጅ በሚቀርቡ ሌሎች ጉዳዮች ላይ ይወስናል።

#### ፱· የቦርዱ ስብሰባ

    ፩. የቦርዱ መደበኛ ስብሰባ በየሶስት ወሩ አንድ ጊዜ ይደረጋል፡ ሆኖም በሰብሳቢው ሲጠራ ወይም በባለሥልጣኑ ዋና ሥራ አስኪያጅ ሲጠየቅ ቦርዱ በማናቸውም ጊዜ አስቸኳይ ስብሰባ ሊያደርግ ይችላል፤

    ፪. በቦርዱ ስብሰባ ላይ አብዛኞቹ አባላት ከተገኙ ምልዓተ ጉባዔ ይሆናል፤

    ፫. የቦርዱ ውሳኔ የሚተላለፈው በስብሰባው በተገኙ አባላት በአብዛኛው ድምጽ ሲደገፍ ነው። ሆኖም ድምጽ እኩል በኩል የተከፈለ እንደሆነ ሰብሳቢው ወሳኝ ድምጽ ይኖረዋል፡

    ፬. የዚህ አንቀጽ ድንጋጌዎች እንደተጠበቁ ሆኖ ቦርዱ የራሱን የስብሰባ ሥነ ሥርዓት ደንብ ሊያወጣ ይችላል፤

#### ፲· የዋናው ሥራ አስኪያጅ ሥልጣንና ተግባር

    ፩. ዋናው ሥራ አስኪያጅ የባለሥልጣኑ ዋና ሥራ አስፈጻሚ ሆኖ የባለሥልጣኑን ሥራዎች ይመራል፥ያስተዳድራል፤

    ፪. በዚህ አንቀጽ ንዑስ አንቀጽ (፩) ሳይወሰን ዋናው ሥራ አስኪያጅ፤
        ሀ) በዚህ አዋጅ በአንቀጽ ፮ የተመለከቱትን የባለሥልጣኑን ሥልጣንና ተግባሮች ሥራ ላይ ያውላል፤
        ለ) በአሠሪና ሠራተኛ ጉዳይ አዋጅ ቁጥር ፵፪/፲፱፻፹፭ መሠረት የባለሥልጣኑን ሠራተኞች ይቀጥራል፥ ያስተዳድራል፤
        ሐ) የባለሥልጣኑን የአጭርና የረጅም ጊዜ እቅዶችን፥ ዓመታዊ የሥራ ፕሮግራሞችና በጀት በማዘጋጀት ለቦርዱ ያቀርባል፥ ሲፈቀድም በሥራ ላይ መዋላቸውን ያረጋግጣል፤
        መ) ባለሥልጣኑ በሥራው አፈጻጸም የሚመራባቸውን ውስጠ ደንቦችና መመሪያዎች ያዘጋጃል በቦርዱ ሲጸድቅም ሥራ ላይ ያውላል፤
        ሠ) በጸደቁ የባለሥልጣኑ ፕሮግራሞችና በጀት መሠረት ገንዘብ ወጪ ያደርጋል፤
        ረ) የባለሥልጣኑን የሂሣብ መግለጫዎችና የኦዲት ሪፖርቶች በየወቅቱ ለቦርዱ ያቀርባል፤
        ሰ) ከሦስተኛ ወገኖች ጋር በሚደረጉ ግንኙነቶች ሁሉ ባለሥልጣኑን የወክላል።

    ፫. ዋናው ሥራ አስኪያጅ ቦርዱን በተለይ በማስፈቀድ ክርክሮችን ከፍርድ ቤት ውጪ መፍታት ይችላል፤

    ፬. ዋናው ሥራ አስኪያጅ ለባለሥልጣኑ ሥራ ቅልጥፍና በሚያስፈልግ መጠን ሥልጣንና ተግባሩን በከፊል ለባለሥልጣኑ የሥራ ኃላፊዎችና ሌሎች ሠራተኞች በውክልና ሊሰጥ ይችላል። ሆኖም እርሱን ተክቶ ከ፴ ቀናት ለሚበልጥ ጊዜ የሚሠራ ኃላፊ ሲወክል ውክልናው በቅድሚያ ለቦርዱቀርቦ መጽደቅ አለበት።

#### ፲፩‧ የገንዘብ ምንጭ

የባለሥልጣኑ ገቢ ከሚከተሉት ምንጮች የሚገኝ ይሆናል፤

    ፩. መንገድ ፈንድ፥ እና

    ፪. በመንግሥት ከሚመደብ በጀት

#### ፲፪· የሂሳብ መዛግብትና ኦዲት

    ፩. ባለሥልጣኑ የተሟሉና ትክክለኛ የሆኑ የሂሣብ መዛግብት ይይዛል።

    ፪. የባለሥልጣኑ ሂሣብና ገንዘብ ነክ ሰነዶች በዋናው ኦዲተር ወይም ዋናው ኦዲተር በሚሰይመው ሌላ ኦዲተር በየዓመቱ ይመረመራሉ።

    ፫. የቴክኒክ ምርመራ በተመረጡ ሥራዎች ላይ በየዓመቱ ይከናወናል።

#### ፲፫· የተሻሩና የተሻሻሉ ሕጎች

    ፩. የኢትዮጵያ መንገዶች ባለሥልጣን እንደገና ማቋቋሚያ አዋጅ ቁጥር ፷፫/፲፱፻፹፭ (እንደተሻሻለ) በዚህ አዋጅ ተሽሯል።

    ፪. በትራንስፖርት ባለሥልጣን የተሰጠው የተሽከርካሪ ክብደትና መጠን ደንብ ይሻሻላል

#### ፲፬· አዋጁ የሚጸናበት ጊዜ

ይህ አዋጅ ከግንቦት ፳፰ ቀን ፲፱፻፹፱ ዓ.ም ጀምሮ የጸና ይሆናል።

**አዲስ አበባ ግንቦት ፳፰ ቀን ፲፱፻፹፱ ዓ.ም**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
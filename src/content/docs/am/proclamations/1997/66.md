---
title: አዋጅ ቁጥር ፷፮/፲፱፻፹፱
---

# የመንገድ ፈንድ ማቋቋሚያ አዋጅ

የመንገዶች ልማት ጥገናና ማሻሻያ ለአገሪቱ የተቀላጠፈ ማኅበራዊና ኢኮኖሚያዊ ልማት አስፈላጊ በመሆኑ፣

የመንገዶች ጥገና በቂና የማያቋርጥ የገንዘብ ፈሰስ የሚሻ ሆኖ በመገኘቱ ፡

በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭(፩) መሠረት የሚከተለው ታውጇል ።

### ፩· አጭር ርዕስ

ይህ አዋጅ «የመንገድ ፈንድ ማቋቋሚያ አዋጅ ቁጥር ፷፮ ፲፱፻፹፱ » ተብሎ ሊጠቀስ ይችላል ።

### ፪ ትርጓሜ

የቃሉ አገባብ ሌላ ትርጉም የሚያሰጠው ካልሆነ በስተቀር በዚህ አዋጅ ውስጥ ፡

    ፩. «መንገድ» ማለት አውራ ጐዳና ፡ የገጠር መንገድና የከተማ መንገድ ሲሆን ድልድይን ይጨምራል ፡

    ፪. «የመንገድ ደኅንነት እርምጃዎች» ማለት በመንገድ አጠቃቀም ላይ አደጋ እንዳይደርስ የሚከላከሉ ሥራዎችን መሥራትንና የትራፊክ እንቅስቃሴ መቆጣጠሪያ ምልክቶችንና መሣሪያዎችን በመንገድ ላይ ማኖርን ያጠቃልላል ።

    ፫. «የመንገድ ተጠቃሚ» ማለት የተሽከርካሪ ባለቤት ወይም የመንገድ ትራንስፖርት ተጠቃሚ የሆነ ማንኛውም ሰው ነው ፡

    ፬. «ባለሞተር ተሽከርካሪ» ማለት በሜካኒካል ወይም በኤሌክትሪክ ኃይል የሚንቀሳቀስ ሆኖ የጭነት ማመላለሻ ተሽከርካሪ ፡ የሕዝብ ማመላለሻ ተሽከርካሪ ፡ የግል አውቶሞቢል : ጐታች መኪና ወይም ባለሞተር ብስክሌት በሚል ስያሜ የሚጠራ ተሽከርካሪ ነው ፡

    ፭. «መንግሥት» ማለት የኢትዮጵያ ፌዴራላዊ ዲሞክራሲያዊ ሪፐብሊክ መንግሥት ነው :

    ፮. «ክልል» ማለት በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፵፯ የተጠቀሰው ማንኛውም ክልል ሲሆን ለዚህ አዋጅ አፈጻጸም ሲባል የአዲስ አበባ እና የድሬዳዋ አስተዳደርንም ይጨምራል፡

    ፯. «የመንገድ ኤጀንሲ» ማለት መንገዶችን ለማልማት ፡ ለመጠገንና ለማስተዳደር ኃላፊነት የተሰጠው የመንግሥት ፡ የክልል ወይም የከተማ አስተዳደር አካል ነው ፡

    ፰. «ቦርድ» ማለት በዚህ አዋጅ አንቀጽ ፰(፩) (ሀ) መሠረት የተቋቋመ የመንገድ ፈንድ ቦርድ ነው ፤

    ፱. «ሰው» ማለት የተፈጥሮ ሰው ወይም በሕግ የሰውነት መብት የተሰጠው አካል ነው ።

### ፫ መቋቋም

የመንገድ ፈንድ (ከዚህ በኋላ «ፈንዱ»እየተባለ የሚጠራ)ቋሚ የፋይናንስ ምንጭ ሆኖ የገንዘብ ሚኒስቴር በሚከፍተው ልዩ የባንክ ሂሣብ ውስጥ ተቀማጭ እንዲሆን በዚህ አዋጅ ተቋቁሟል ።

### ፬‧ የፈንዱ ዓላማ

የፈንዱ ዓላማ ለመንገድ ጥገናና ለመንገድ ደኅንነት እርምጃዎች የሚያስፈልጉትን ወጪዎች የመሸፈን ይሆናል ።

### ፭‧ የፈንዱ ምንጮች

    ፩. ፈንዱ ከሚከተሉት ምንጮች ይሰበሰባል ፡

        ሀ) በመንግሥት ከሚመደብ በጀት ፡
        ለ) ለመንገድ ጥገና ከተጣለ የነዳጅ ታሪፍ ፡
        ሐ) በክብደት ላይ ከተመሠረተ ዓመታዊ የተሽከርካሪ ፈቃድ ማደሻ ክፍያ ፡
        መ) ከተፈቀደው ክብደት በላይ በመጫን ከሚጣል ቅጣት ፡
        ሠ) እንደአስፈላጊነቱ ከሚጣል ከማናቸውም ሌላ የመንገድ ታሪፍ ።

    ፪. የዚህ አንቀጽ ንዑስ አንቀጽ ፩ (ሐ) ድንጋጌ መንገዶችን በሚጠቀሙ ባለሞተር ተሽከርካሪዎች ላይ ሁሉ ተፈጻሚ ይሆናል ።

### ፮· የፈንዱ ተሰብሳቢ ገንዘብ

    ፩ በዚህ አዋጅ አንቀጽ ፭(፩) (ለ) ፡ (ሐ) ፡ (መ) እና (ሠ) መሠረት የሚሰበሰበው ገቢ መጠን በሚኒስትሮች ምክር ቤት ይወሰናል ።

    ፪ በመንግሥት የሚመደበው በጀት በየወሩ መጀመሪያ በፈንዱ ሂሣብ ገቢ ይደረጋል ።

    ፫ ለመንገድ ጥገና የተጣለ የነዳጅ ታሪፍ የሚሰበሰበውና በፈንዱ ሂሣብ ገቢ የሚደረገው በኢትዮጵያ ነዳጅ ድርጅት አማካይነት በየወሩ መጨረሻ ይሆናል ።

    ፬ በክብደት ላይ የተመሠረተ ዓመታዊ የተሽከርካሪ ፈቃድ ማደሻ ክፍያ የሚሰበሰበውና በፈንዱ ሂሣብ ገቢ የሚደረገው በእያንዳንዱ ክልል የትራንስፖርትና መገናኛ ቢሮ ወይም አግባብ ባለው ሌላ የክልሉ አካል ሲሆን የተሰበሰበው ገንዘብ እስከየወሩ መጨረሻ ገቢ ይሆናል።

    ፭ ከተፈቀደው ክብደት በላይ በመጫን የሚጣል የገንዘብ ቅጣት የሚሰበሰበውና በፈንዱ ሂሣብ ገቢ የሚደረገው የተሽከርካሪ ክብደት መቆጣጠሪያ ደንብን ለማስፈጸም ሥልጣን በተሰጠው አካል ሲሆን የተሰበሰበው ገንዘብ እስከየወሩ መጨረሻ ገቢ ይሆናል ።

    ፮ እንደአስፈላጊነቱ ከሚጣል ከማናቸውም ሌላ የመንገድ ታሪፍ የሚገኝ ገቢ የሚሰበሰበውና በፈንዱ ሂሣብ ገቢ የሚደረገው የሚኒስትሮች ምክር ቤት በሚሰይመው አካልና በሚወስነው ጊዜ ይሆናል ።

    ፯ በዚህ አንቀጽ መሠረት ገንዘብ በፈንዱ ሂሣብ ገቢ ያደረገ ማንኛውም አካልና የገንዘብ ሚኒስቴር በየወሩ ማብቂያ ከ፲፭ ቀናት ባልበለጠ ጊዜ ውስጥ ስለገቢው ለቦርዱ ሪፖርት ያቀርባሉ ።

### ፯· ስለክፍያዎች

ከፈንዱ ሂሣብ ገንዘብ ወጭ ሆኖ የሚከፈለው በጸደቀው ዓመታዊ የሥራ ፕሮግራም መሠረት ለተከናወኑ ሥራዎች ፡ ለተገዙት ዕቃዎችና አገልግሎቶች ሲሆን አከፋፈሉም ቦርዱ በሚያወጣው መመሪያ መሠረት ይሆናል ።

### ፰· ስለፈንዱ አካላት

    ፩ ፈንዱ ፡

        ሀ) ከመንግሥት : ከክልሎችና ከመንገድ ተጠቃሚዎች የሚወከሉ አባላት የሚገኙበት ቦርድ ፡ እና
        ለ) የሕግ ሰውነት ያለው ራሱን የቻለ ጽሕፈት ቤት ፡ ይኖረዋል ።

    ፪ የቦርዱ ተጠሪነት ለጠቅላይ ሚኒስትሩ ይሆናል ።

### ፱· ስለቦርድ አባላት

    ፩ የቦርዱ አባላት ቁጥርና የአወካከላቸው ሥርዓት በመንግሥት ይወሰናል ።

    ፪ የቦርዱ ሰብሳቢ በመንግሥት ይሰየማል ።

    ፫ የቦርዱ አባላት የሥራ ዘመን ሁለት ዓመት ይሆናል ። ሆኖም ማንኛውም አባል በወከለው አካል ለተጨማሪ ሥራ ዘመናት እንደገና ሊመደብ ይችላል ።

    ፬ አንድን የቦርድ አባል የመደበ አካል በማናቸውም ጊዜና ምክንያት ሊያነሳውና በሌላ ሊተካው ይችላል ።

    ፭ የቦርድ አባላት ቁጥር በሞት ፡ ሥራን በፈቃድ በመልቀቅ ወይም በማናቸውም ሌላ ምክንያት ቢቀነስ ክፍት ቦታው በሦስት ወር ጊዜ ውስጥ ይሞላል ።

    ፮ የቦርዱ ሥልጣን በቦርዱ አባላት ቁጥር ማነስ ምክንያት አይነካም ።

    ፯ ማንኛውም የቦርድ አባል በቦርዱ ውስጥ ካለው ሥራ ጋር በቀጥታም ሆነ በተዘዋዋሪ መንገድ የሚጋጭ ማንኛውም ተግባር ማከናወን የለበትም ። በቦርዱ ውስጥ ካለው ሥራ ጋር በቀጥታም ሆነ በተዘዋዋሪ መንገድ የሚጋጭ ጉዳይ ሲያጋጥመው ይህንኑ ለቦርዱ በማሳወቅ ጉዳዩ ከሚታይባቸው የቦርዱ ስብሰባዎች ሁሉ ራሱን ማግለል አለበት ።

### ፲· የቦርዱ ሥልጣንና ተግባር

ቦርዱ የሚከተሉት ሥልጣንና ተግባሮች ይኖሩታል ፤

    ፩ ፈንዱን ያስተዳድራል ፡

    ፪ ስለፈንዱ አሰባሰብና ከፈንዱ ገንዘብ ወጪና ተከፋይ ስለሚሆንበት ሥርዓት መመሪያ ያወጣል ፤

    ፫ ለፈንዱ መግባት ያለባቸው ገቢዎች በወቅቱ መሰብሰባቸውንና በፈንዱ ሂሣብ መግባታቸውን ያረጋግጣል ፤

    ፬ የመንገድ ኤጀንሲዎችን ዓመታዊ የመንገድ ጥገና ፕሮግራሞች ከመጽደቃቸው በፊት ይገመግማል፡ፕሮግራሞቹ በተቀነባበረና በተቀናጀ ዘዴ እንዲዘጋጁ ያማክራል ፤

    ፭ በዓመቱ ውስጥ በፈንዱ የሚሸፈኑ ሥራዎችን በተመለከተ ለመንግሥት ሃሳብ ያቀርባል ፥ ሲፈቀድም በዕቅዱ መሠረት የፈንዱን ገንዘብ ያከፋፍላል ፤

    ፮ በፈንዱ አከፋፈል ላይ ተጠያቂነትና ግልጽ አሠራር መኖሩን ያረጋግጣል ፡

    ፯ የመንገድ ኤጀንሲዎችን የሥራ አመራር ሪፖርቶች እየተቀበለ ይገመግማል ፡ የፈንዱን አጠቃቀም በተመለከተ የሚጠናቀሩ ሪፖርቶችን አዘገጃጀት ይቆጣጠራል፤

    ፰ በፈንዱ የተከናወኑትን የመንገድ ጥገና እና የመንገድ ደኅንነት እርምጃዎች ተግባራት ፡ የፋይናንስና የቴክኒክ ኦዲት ያስደርጋል ፤ የኦዲት ሪፖርቶችን ይገመግማል ፤ በኦዲት ሪፖርቶቹ መሠረት ተገቢ እርምጃዎች መወሰዳቸውን ያረጋግጣል ፡

    ፱ ለመንገድ ጥገና ፕሮግራም የሚያስፈልጉ ተጨማሪ የፋይናንስ ምንጮችና የታሪፍ ደረጃዎችን በተመለከተ ለመንግሥት ሃሳብ ያቀርባል ፡

    ፲ ከመንገድ ጥገናና ከፈንዱ ጋር በተያያዙ የፖሊሲ ጉዳዮች ላይ መንግሥትን ያማክራል ፤

    ፲፩ በኦዲተር የተመረመረ የፈንዱ ዓመታዊ ሂሣብ እንዲጠናቀርና ይፋ እንዲሆን ያደርጋል፤

    ፲፪ አስፈላጊ ሆኖ ሲያገኘው አማካሪ ኮሚቴዎችን ያቋቁማል፤ ሥራቸውን ይመራል ፤ ያስተባብራል ።

### ፲፩‧ የቦርዱ ስብሰባዎች

    ፩ የቦርዱ መደበኛ ስብሰባ በየሦስት ወሩ አንድ ጊዜ ይደረጋል ፤ ሆኖም በሰብሳቢው ሲጠራ ቦርዱ በማናቸውም ጊዜ አስቸኳይ ስብሰባ ሊያደርግ ይችላል ።

    ፪ በቦርዱ ስብሰባ ላይ አብዛኛው አባላት ከተገኙ ምልዓተ ጉባዔ ይሆናል ።

    ፫ የቦርዱ ውሳኔ የሚተላለፈው በስብሰባው ከተገኙ አባላት በአብዛኛው ድምጽ ሲደገፍ ነው ። ሆኖም ድምጹ እኩል በእኩል የተከፈለ እንደሆነ ሰብሳቢው ወሳኝ ድምጽ ይኖረዋል ።

    ፬ የዚህ አንቀጽ ድንጋጌዎች እንደተጠበቁ ሆኖ ቦርዱ የራሱን የስብሰባ ሥነ ሥርዓት ደንብ ሊያወጣ ይችላል።

### ፲፪‧ ስለፈንዱ ጽሕፈት ቤት

    ፩ የፈንዱ ጽሕፈት ቤት ዋና መሥሪያ ቤት በአዲስ አበባ ይሆናል ።

    ፪ ጽሕፈት ቤቱ በቦርዱ አቅራቢነት በመንግሥት የሚሾም አንድ ኃላፊና አስፈላጊው ሠራተኞች ይኖሩታል።

### ፲፫· የጽሕፈት ቤቱ ሥልጣንና ተግባር

ጽሕፈት ቤቱ የሚከተሉት ሥልጣንና ተግባሮች ይኖሩታል፤

    I) የቦርዱን ውሳኔዎችና መመሪያዎች አግባብነት ባለው መንገድ ተግባራዊ ማድረግ፤
    ፪) የፈንዱን ሂሣብና መዝገቦች መያዝ፤
    ፫) የቦርዱን ጉዳዮችና ስብሰባዎች ሪከርድ መያዝ፤
    ፬) ለፈንዱ መግባት ያለባቸው ገቢዎች በወቅቱ መሰብሰባቸውን መከታተል፤
    ፭) የፈንዱን ዓመታዊ የገንዘብ ሪፖርት ማዘጋጀትና ለቦርድ ማቅረብ፤
    ፮) ስለገቢውና አጠቃቀሙ፣ የመንገዶች ጥገና አስፈላጊነት፣ ጥገና ሳይደረግ ሲቀር የሚደርሰው ጉዳት፣ በተስተካከለ መንገድ ተጠቃሚው የሚያገኘው ጥቅም እና የመሳሰሉትን በተመለከተ ለሕዝብ ግንኙነት የሚጠቅሙ ነገሮችን ማድረግ፤
    ፯) የራሱ ንብረት መያዝ፣ በራሱ ስም ክስ መመስረትና መከሰስ።

### ፲፬ የኃላፊው ሥልጣንና ተግባር

    ፩ የጽሕፈት ቤቱ ኃላፊ ለቦርዱ በአጠቃላይ ተገዥ ሆኖ የጽሕፈት ቤቱን ተግባሮች ይመራል፣ ያስተዳድራል።

    ፪ የዚህን አንቀጽ ንዑስ አንቀጽ (፩) ድንጋጌ ሳይገድብ፣ የጽሕፈት ቤቱ ኃላፊ የሚከተሉት ተግባሮች ይኖሩታል፤

        ሀ) በዚህ አዋጅ አንቀጽ ፲፫ የተዘረዘሩትን የጽሕፈት ቤቱ ሥልጣኖችና ተግባሮች መፈጸም፤
        ለ) የፌዴራሉን የመንግሥት መሥሪያ ቤት መሥሪያ ሠራተኞች መሠረታዊ መመሪያ መሠረት በማድረግ፣ በቦርዱ በሚሰጠው መመሪያ መሠረት የጽሕፈት ቤቱን ሠራተኞች መቅጠርና ማስተዳደር፤
        ሐ) የጽሕፈት ቤቱን ዓመታዊ በጀትና የሥራ ፕሮግራም አዘጋጅቶ ለቦርዱ ማቅረብ፤ ሲፈቀድም ተግባራዊ ማድረግ፤
        መ) በጸደቀው በጀትና የሥራ ፕሮግራም መሠረት ወጪ ማድረግ፤
        ሠ) የጽሕፈት ቤቱን በተመለከተ ከሶስተኛ ወገን ጋር ግንኙነት ማድረግ፤
        ረ) የጽሕፈት ቤቱን የሥራ አፈጻጸም በየዓመቱ ለቦርዱ ማቅረብ፤
        ሰ) ቦርዱ የሚሰጠውን ማንኛውም ሌላ ተግባር መፈጸም።

    ፫ የጽሕፈት ቤቱ ኃላፊ የጽሕፈት ቤቱን ሥራ በበለጠ ቅልጥፍና ለመምራት ሲያስፈልግ ከሥልጣኑ የተወሰነውን ለባለሙያዎች ማስተላለፍ ይችላል።

    ፬ አንድ ባለሙያ ለተወሰነ ጊዜ የኃላፊውን ሥራ እንዲያከናውን ሥልጣን ሲሰጠው አስቀድሞ ከቦርዱ ፈቃድ መገኘት አለበት።

### ፲፭‧ በጀት

    ፩ የጽሕፈት ቤቱ በጀት ከመንግሥት ይመደባል።

    ፪ የፈንዱ የበጀት ዓመት ሐምሌ ፩ ቀን ጀምሮ ሰኔ ፴ ቀን ይጠናቀቃል።

### ፲፮‧ ኦዲት

    ፩ በኦዲተር ጠቅላላ ጽ/ቤት ለተሰጡት ሥልጣኖች ሳይነካ በፈንዱ ሂሣብ የሚደረገው ኦዲት የውጪ ኦዲተሮች በሚያከናውኑት ዓመታዊ ክትትል ነው ።

    ፪ ሂሣቡ የሚመረመረው በዓለም አቀፍ ደረጃ ተቀባይነት ባለው የሂሣብ ምርመራ መርሆዎችና ሥርዓት መሠረት ሆኖ የኦዲት ሪፖርቱ ቦርዱና የገንዘብ ሚኒስቴር አስተያየት እንዲሰጡበት ይቀርብላቸዋል ።

    ፫ የቴክኒክ ምርመራ በተመረጡ ተግባራት ላይ በየዓመቱ ይከናወናል ።

### ፲፯ ተፈጻሚነት ስለማይኖራቸው ሕጐች

ከዚህ አዋጅ ጋር የሚቃረን ማናቸውም ሕግ በዚህ አዋጅ በተደነገገባቸው ጉዳዮች ላይ ተፈጻሚነት አይኖረውም ።

### ፲፰ አዋጁ የሚጸናበት ጊዜ

ይህ አዋጅ ከየካቲት ፳፯ ቀን ፲፱፻፹፱ ዓ·ም· ጀምሮ የጸና ይሆናል ።

**አዲስ አበባ የካቲት ፳፯ ቀን ፲፱፻፹፱ ዓ·ም·**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
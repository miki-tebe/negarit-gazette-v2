---
title: አዋጅ ቁጥር ፹፪/፲፱፻፹፱
---

# ብሔራዊ የመጠባበቂያ ነዳጅ ዲፖዎች አስተዳደር ማቋቋሚያ አዋጅ

የኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭ (፩) መሠረት የሚከተለው ታውጇል ።

### ፩· አጭር ርዕስ

ይህ አዋጅ “ብሔራዊ የመጠባበቂያ ነዳጅ ዲፖዎች አስተዳደር ማቋቋሚያ አዋጅ ቁጥር ፹፪/፲፱፻፹፱” ተብሎ ሊጠቀስ ይችላል።

### ፪· ትርጓሜ

በዚህ አዋጅ ውስጥ ፤

    1. “ነዳጅ” ማለት ቤንዚን ፡ ነጭ ናፍታ፥ ጥቁር ናፍታ ፡ የጄት ነዳጅ ፥ ላምባ ፥ ቡታ ጋዝና ሌሎች የኃይድሮ ካርቦን ውጤቶችን ያጠቃልላል ፤
    2. “አስቸካይ የነዳጅ እጥረት” ማለት በተፈጥሮ ወይም በሰውሰራሽ አደጋ ወይም በሌላ ምክንያት የሚፈጠር የመደበኛ የነዳጅ አቅርቦት ማነስ ወይም መቋረጥ ነው፤
    ፫‧ “ብሔራዊ የመጠባበቂያ ነዳጅ ’ ማለት የነዳጅ እጥረት በሚከሰትበት ጊዜ እጥረቱን ለመሸፈን የሚያስችል የነዳጅ ክምችት ነው ፤
    ፬. “ሚኒስቴር” ወይም “ሚኒስትር” ማለት እንደቅደም ተከተሉ የማዕድንና ኢነርጂ ሚኒስቴር ወይም ሚኒስትር ነው ።

### ፫. መቋቋም

    ፩‧ ብሔራዊ የመጠባበቂያ ነዳጅ ዲፖዎች አስተዳደር (ከዚህ በኋላ አስተዳደሩ እየተባለ የሚጠራ) የሕግ ሰውነት ያለው ራሱን የቻለ የፌዴራል መንግሥት መሥሪያ ቤት ሆኖ በዚህ አዋጅ ተቋቁሟል ።
    ፪. አስተዳደሩ ተጠሪነቱ ለሚኒስትሩ ይሆናል ።

### ፬. ዋና መሥሪያ ቤት

የአስተዳደሩ ዋና መሥሪያ ቤት በአዲስ አበባ ሆኖ እንደአስፈላጊነቱ በማናቸውም ሥፍራ ቅርንጫፍ መሥሪያ ቤት ሊኖረው ይችላል ።

### ፭. ዓላማ

የአስተዳደሩ ዓላማ ብሔራዊ የመጠባበቂያ ነዳጅ ክምችት መያዝና ማስተዳደር ይሆናል ።

### ፮· ሥልጣንና ተግባር

አስተዳደሩ የሚከተሉት ሥልጣንና ተግባሮች ይኖሩታል ፤

    ፩· ሀገሪቱ የሚያስፈልጋትን የመጠባበቂያ ነዳጅ ዲፖዎች ብዛት፡ መጠንና ስርጭት በማጥናት የዲፖዎችን ግንባታ ዕቅድና በጀት ማዘጋጀት ፥ ሲፈቀድም በሥራ ላይ ማዋል፤
    ፪‧ የዲፖዎችን ዲዛይን መሥራት ወይም አማካሪ መሐንዲሶችን በመቅጠር እንዲሰሩ ማድረግ፤
    ፫· የዲፖዎች ግንባታ ሥራ በራሱ ወይም ተቋራጮችን በመቅጠርማሠራት፥የግንባታ ሥራው በዲዛይኑና በውሉ መሠረት መከናወኑን በራሱ ባለሙያዎች ወይም አማካሪ መሐንዲሶችን በመቅጠር መቆጣጠር ፤
    ፬. ሊከማች የሚገባውን ብሔራዊ መጠባበቂያ ነዳጅ መጠን ማቀድ ፥ ሲፈቀድም ነዳጅ ገዝቶ ማከማቸት ፥ ክምችቱ በአግባቡ መያዙን መቆጣጠር ፤
    ፭. አስቸኳይ የነዳጅ እጥረት ሲከሰት ከሚኒስትሩ በሚሰጠው መመሪያ መሠረት ከክምችት ወጥቶ እንዲከፋፈል ማድረግ፤
    ፮. በክምችት ያለው ነዳጅ ጥራቱን ጠብቆ እንዲቆይ አስፈላጊውን የቴክኒክ ጥበቃ ማድረግ ፥ ክምችቱ ብዙ ከመቆየት የተነሳ የባህሪ ለውጥ እንዳያመጣና እንዳይባክን አስፈላጊውን ስልት መቀየስ ፤
    ፯. የዲፖ ግንባታና የነዳጅ ክምችት ሥራዎች ስለ አካባቢ ደህንነት የወጡ ሕጎችን ያገናዘበ መሆኑን ማረጋገጥ ፤
    ፰. የንብረት ባለቤት መሆን ፥ ውል መዋዋል ' በስሙ መክሰስና መከሰስ ፤
    ፱ ዓላማውን ተግባራዊ ለማድረግ የሚያስፈልጉ ሌሎች ተግባሮችን ማከናወን ።

### ፯. የአስተዳደሩ አቋም

አስተዳደሩ ፤

    ፩· አንድ ዋና ሥራ አስኪያጅ ፡ እና
    ፪· አስፈላጊው ሠራተኞች ይኖሩታል ።

### ፰. ስለዋናው ሥራ አስኪያጅ

    ፩. የአስተዳደሩ ዋና ሥራ አስኪያጅ በሚኒስትሩ አቅራቢነት በመንግሥት ይሾማል ።
    ፪‧ ዋናው ሥራ አስኪያጅ ከሚኒስቴሩ በሚሰጠው አጠቃላይ መመሪያ መሠረት የአስተዳደሩን ሥራዎች ይመራል ፥ ያስተዳድራል ።
    ፫· የዚህ አንቀጽ ንዑስ አንቀጽ (፪) አጠቃላይ አነጋገር እንደተጠበቀ ሆኖ ፥ ዋናው ሥራ አስኪያጅ፤
        ሀ) በዚህ አዋጅ አንቀጽ ፮ የተመለከቱትን የአስተዳደሩን ሥልጣንና ተግባሮች ሥራ ላይ ያውላል ፤
        ለ) በአስተዳደሩ በቴክኒካዊ ሥራ ላይ የሚሰማሩ ባለሙያዎችን የፌዴራል ሲቪል ሰርቪስ ሕግ መሠረታዊ ዓላማዎችን በመከተል ሚኒስትሩ በሚያወጣው መመሪያ መሠረት ይቀጥራል ፥ ያስተዳድራል ፤ ሌሎች ሠራተኞችን በፌዴራል ሲቪል ሰርቪስ ሕግ መሠረት ይቀጥራል ፡ ያስተዳድራል ፤
        ሐ) የአስተዳደሩን የሥራ ፕሮግራምና በጀት ያዘጋጃል፡ ሲፈቀድም በሥራ ላይ ያውላል ፤
        መ) ለአስተዳደሩ በተፈቀደለት በጀት መሠረት ገንዘብ ወጪ ያደርጋል፤
        ሠ) ከሦስተኛ ወገኖች ጋር በሚደረጉ ግንኙነቶች ሁሉ አስተዳደሩን ይወክላል ፤
        ረ) የአስተዳደሩን ዓመታዊ ሪፖርት አዘጋጅቶ ለሚኒስትሩ ያቀርባል፤
    ፬‧ ዋናውሥራ አስኪያጅ ለአስተዳደሩ የሥራ ቅልጥፍና በሚያስፈልግ መጠን ከሥልጣንና ተግባሩ በከፊል ለአስተዳደሩ ሌሎች ኃላፊዎችና ሠራተኞች በውክልና ሊያስተላልፍ ይችላል:

### ፱· በጀት

የአስተዳደሩ በጀት በመንግሥት ይመደብለታል ።

### ፲· የሂሣብ መዛግብት

    ፩. አስተዳደሩ የተሟሉና ትክክለኛ የሆኑ የሂሣብ መዛግብት ይይዛል ።
    ፪. የአስተዳደሩ የሂሣብ መዛግብት በዋናው ኦዲተር ወይም ዋናው ኦዲተር በሚሰይመው ኦዲተር በየዓመቱ ይመረመራሉ ።

### ፲፩· አዋጁ የሚጸናበት ጊዜ

ይህ አዋጅ ከሰኔ ፳፬ ቀን ፲፱፻፹፱ ዓ·ም· ጀምሮ የጸና ይሆናል።

**አዲስ አበባ ሰኔ ፳፬ ቀን ፲፱፻፹፱ ዓ·ም·**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
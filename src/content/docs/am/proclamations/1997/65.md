---
title: አዋጅ ቁጥር ፷፭/፲፱፻፹፱
---

# የፍትሐ ብሔር ሕግ (ማሻሻያ) አዋጅ

ባንኮች ለተለያዩ የንግድና የልማት እንቅስቃሴ የሚሰጧቸው ብድሮችን በተቀላጠፈ መንገድ ለመሰብሰብ እንዲችሉና ከዚህም አኳያ ለኢኮኖሚው እንቅስቃሴ ምቹ ሁኔታ መፍጠር አስፈላጊ ሆኖ በመገኘቱ ፡ ለባንኮች በዋስትና የተያዘ ንብረት እንዲሸጥ ለፍርድ ቤት ክስ አቅርቦ ለማስወሰንና ውሳኔውንም ለማስፈጸም የሚወስደው ጊዜ በጣም ረጅም በመሆኑ ፡ በቁጠባ ሂሣብ መልክ ከሕዝብ የሰበሰቡትን ገንዘብ በማበደር በሚገኘው የወለድ ገቢ በሚተዳደሩ ባንኮች ሥራ ላይ ከፍተኛ ተጽዕኖ በማሳደሩ ፡ ለባንክ ብድር መያዣ የተደረጉ ንብረቶችን ሽያጭ በሚመለከት የፍትሐ ብሔር ሕግን ማሻሻል በማስፈለጉ ፡ በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭(፩) መሠረት የሚከተለው ታውጇል ።

#### ፩. አጭር ርዕስ

ይህ አዋጅ “የፍትሐ ብሔር ሕግ (ማሻሻያ) አዋጅ ቁጥር ፷፭/፲፱፻፹፱” ተብሎ ሊጠቀስ ይችላል ።

#### ፪. ማሻሻያ

በ፲፱፻፶፪ የወጣው የፍትሐ ብሔር ሕግ እንደሚከተለው ተሻሽሏል ፡

በአንቀጽ ፪ሺህ ፰፻፶፩ ሥር ከንዑስ አንቀጽ(፪) በኋላ የሚከተሉት አዲስ ንዑስ አንቀጾች (፫) ፡ (፬) ' (፭) እና (፮) ተጨምረዋል ፡

    ፫) የዚህ አንቀጽ ንዑስ አንቀጽ (፩) እና (፪) ድንጋጌ ቢኖርም ለባንክ ብድር የተሰጠ መያዣን ለመያዣ ሰጭው ከ፴ ቀናት ያላነሰ ማስጠንቀቂያ በመስጠት በጨረታ ለመሸጥና የባለቤትነት መብቱን ለገዢው ለማስተላለፍ ለአበዳሪው ባንክ ሥልጣን የሚሰጥ ስምምነት ተፈጸሚነት ይኖረዋል ።
    ፬) በዚህ አንቀጽ ንዑስ አንቀጽ (፫) መሠረት በአበዳሪው ባንክ የተደረገ ሽያጭ መያዣ ሰጭውን በመወከል እንደተፈጸመ ይቆጠራል ።
    ፭) ባንኩ መያዣውን የመሸጥ ሥልጣኑን በሥራ ላይ በሚያውልበት ጊዜ በፍትሐ ብሔር ሥነ ሥርዓት ሕግ ከቁጥር ፫፻፺፬–፬፻፵፱ የተመለከቱት ድንጋጌዎች እንደ አግባብነታቸው ተፈጻሚነት ይኖራቸዋል ።
    ፮) ባንኩ በዚህ አንቀጽ ንዑስ አንቀጽ (፭) የተጠቀሱትን አግባብነት ያላቸውን የፍትሐ ብሔር ሥነ ሥርዓት ሕግ ድንጋጌዎች ሳይከተል ሽያጩን በመፈጸሙ በመያዣ ሰጭው ላይ ለሚያደርሰው ጉዳት በኃላፊነት ተጠያቂ ይሆናል ።

በአንቀጽ ፫ሺህ ስልሳ ሥር ከንዑስ አንቀጽ (፪) በኋላ የሚከተሉት አዲስ ንዑስ አንቀጾች (፫) ፡ (፬) ' (፭) እና (፮) ተጨምረዋል ፤

    ፫) የዚህ አንቀጽ ንዑስ አንቀጽ (፩) እና (፪) ድንጋጌ ቢኖርም ለባንክ ብድር መያዣ የተደረገን የማይንቀሳቀስ ንብረት አስቀድሞ ለመያዣ ሰጭው ከ፴ ቀናት ያላነሰ ማስጠንቀቂያ በመስጠት በጨረታ ለመሸጥና የባለቤትነት መብቱን ለገዢው ለማስተላለፍ ለአበዳሪው ባንክ ሥልጣን የሚሰጥ ስምምነት ተፈጻሚነት ይኖረዋል ።
    ፬) በዚህ አንቀጽ ንዑስ አንቀጽ (፫) መሠረት በአበዳሪው ባንክ የተፈጸመ ሽያጭ መያዣ ሰጪውን በመወከል እንደተፈጸመ ይቆጠራል ።
    ፭) ባንኩ መያዣ የተደረገውን የማይንቀሳቀስ ንብረት የመሸጥ ሥልጣኑን በሥራ ላይ በሚያውልበት ጊዜ በፍትሐ ብሔር ሥነ ሥርዓት ሕግ ከቁጥር ፫፻፺፬—፬፻፵፱ የተመለከቱት ድንጋጌዎች እንደአግባብነታቸው ተፈጻሚነት ይኖራቸዋል።
    ፮) ባንኩ በዚህ አንቀጽ ንዑስ አንቀጽ (፭) የተጠቀሱትን አግባብነት ያላቸውን የፍትሐ ብሔር ሥነ ሥርዓት ሕግ ድንጋጌዎች ሳይከተል ሽያጩን በመፈጸሙ በመያዣ ሰጭው ላይ ለሚያደርሰው ጉዳት በኃላፊነት ተጠያቂ ይሆናል ።

#### ፫. አዋጁ የሚጸናበት ጊዜ

ይህ አዋጅ ከየካቲት ፳ ቀን ፲፱፻፹፱ ዓ·ም ጀምሮ የጸና ይሆናል።

**አዲስ አበባ የካቲት ፳ ቀን ፲፱፻፹፱ ዓ·ም**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
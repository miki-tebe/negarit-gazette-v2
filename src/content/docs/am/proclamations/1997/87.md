---
title: አዋጅ ቁጥር ፹፯/፲፱፻፹፱
---

# የአዲስ አበባ ከተማ መስተዳድር ቻርተር አዋጅ

የአዲስ አበባ ሕዝብ ራሱን በራሱ የማስተዳደር ሙሉ ሥልጣን እንደሚኖረውና ዝርዝሩ በሕግ እንደሚወሰን በሕገ መንግሥቱ የተደነገገ በመሆኑ ፤ በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፵፱(፪) እና ፶፭ (፩) መሠረት የሚከተለው ታውጇል።

### ክፍል አንድ
### ጠቅላላ

#### ፩. አጭር ርዕስ

ይህ አዋጅ “የአዲስ አበባ ከተማ መስተዳድር ቻርተር አዋጅ ቁጥር ፹፯ ፲፱፻፹፱” ተብሎ ሊጠቀስ ይችላል ።

#### ፪. ትርጓሜ

የቃሉ አገባብ ሌላ ትርጉም የሚያሰጠው ካልሆነ በስተቀር በዚህ ቻርተር ውስጥ ፤

    ፩. “አዲስ አበባ” ማለት የከተማውን ክልልና በመስተዳደሩ ክልል ውስጥ የሚገኙትን ሃያ ሦስት የገጠር ቀበሌዎችን ያጠቃልላል ፤
    ፪. “ሕገ መንግሥት” ማለት የኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት ነው ፤
    ፫. “የግንባታ ጉዳይ” ማለት ከሕንጻ ፥ ከመንገድ ፡ ከድልድይ ወይም ከማናቸውም ሌላ ግንባታ ጋር ተያይዞ የሚነሳ የፈቃድ አሰጣጥ ወይም የከተማ ፕላን አፈጻጸም ክርክር ነው፤
    ፬. “የቦታ ይዞታ ጉዳይ” ማለት የቦታ ይዞታ ባለመብትነትን ወይም የይዞታ ድንበርን የሚመለከት ወይም ከቦታ አጠቃቀም ጋር ተያይዞ የሚነሳ የከተማ ፕላን አፈጻጸም ክርክር ሲሆን ከውርስ ፥ ከውል ወይም ከውል ውጭ ግንኙነት የሚመነጩ ከቦታ ይዞታ ጋር የተያያዙ ክርክሮችን አይጨምርም ።

### ክፍል ሁለት
### ስለአዲስ አበባ ከተማ መስተዳድር ሥልጣንና ስለመስተዳድሩ አካላት

#### ፫. የአዲስ አበባ ከተማ መስተዳድር ሥልጣንና ተግባር

    ፩. የአዲስ አበባ ከተማ መስተዳድር በፌዴራሉ መንግሥት አስፈጻሚ አካላት የሥልጣንና ተግባር ክልል ስር በማይወድቁ ጉዳዮች ላይ ሁሉ የሕግ አስፈጻሚነት ሥልጣን እንዲሁም በዚህ ቻርተር ተለይተው በተወሰኑ ጉዳዮች ላይ የዳኝነት ሥልጣን ይኖረዋል ።
    ፪. የዚህ አንቀጽ ንዑስ አንቀጽ (፩) ድንጋጌ እንደተጠበቀ ሆኖ ፥ የአዲስ አበባ ከተማ መስተዳድር የሚከተሉት ሥልጣንና ተግባሮች ይኖሩታል ፤

        ሀ) ለከተማው መስተዳድር በተሰጡት የገቢ ምንጮች ክልል ግብርና ቀረጥ የመጣልና የመሰብሰብ ፤
        ለ) የኢኮኖሚና ማኅበራዊ ልማት ፕሮግራሞችን የማቀድና የማስፈጸም ፤
        ሐ) የራሱን በጀት የማጽደቅና የማስተዳደር እንዲሁም ከሀገር ውስጥ ምንጮች የመበደር ፤
        መ) በከተማው መስተዳድር ክልል ውስጥ የሚገኘውን መሬትና የተፈጥሮ ሀብት የማስተዳደር፤
        ሠ) የአዲስ አበባን ሕዝብ ሠላምና ጸጥታ ለማስጠበቅ የሚያስችል የፖሊስ ኃይል የማቋቋም ፤
        ረ) የከተማውን መስተዳድር መንግሥታዊ መሥሪያ ቤቶችና ተቋሞች እንዲሁም የልማት ድርጅቶች የማቋቋምና ሥልጣንና ተግባራቸውን የመወሰን ፤
        ሰ) የከተማውን መስተዳድር ሠራተኞች አስተዳደርና የሥራ ሁኔታ የመወሰን ፤
        ሸ) በሥልጣኑ ክልል ሥር በሚወድቁ ጉዳዮች ላይ ደንቦችና መመሪያዎችን የማውጣትና የማስፈጸም ፤
        ቀ) ከውጭ አገር እህት ከተሞች ጋር ቴክኒካዊ ' ኢኮኖሚያዊና ባሕላዊ የፕሮቶኮል ስምምነቶች የማድረግ ፤
        በ) ከፌዴራሉ መንግሥት አካላትና ተቋማት እንዲሁም ከአገሪቱ ክልላዊ መንግሥታት ጋር ቀጥታ ግንኙነት የመመሥረትና ስምምነት የማድረግ ።

    ፫. የአዲስ አበባ ከተማ መስተዳድር ደንቦች ፥ መመሪያዎችና ውሳኔዎች አገራዊ ጥቅምን ይጐዳሉ ተብሎ ሲታመን በፌዴራሉ መንግሥት ጠቅላይ ሚኒስትር ሊታገዱና ሊሻሩ ይችላሉ ።

#### ፬. የአዲስ አበባ ከተማ መስተዳድር አካላት

የአዲስ አበባ ከተማ መስተዳድር ፤

    ፩ ምክር ቤት'
    ፪. ሥራ አስፈጻሚ ኮሚቴ ፥
    ፫. ርዕሰ መስተዳድር ፥
    ፬. የመስተዳድሩ ጽሕፈት ቤት ፥
    ፭. የኦዲትና ቁጥጥር መሥሪያ ቤት ፥
    ፮. የሴክተር አስፈጻሚ አካላት፡
    ፯. የወረዳና የቀበሌ አስተዳደር እርከኖች ፥ እና
    ፰. በዚህ ቻርተር አንቀጽ ፭ የተመለከቱት የዳኝነት አካላት ይኖሩታል ።

#### ፭. የዳኝነት አካላት

የአዲስ አበባ ከተማ መስተዳድር የሚከተሉት የዳኝነት አካላት ይኖሩታል፤

    ፩. የከተማ ነክ ጉዳዮች ፍርድ ቤት፡
    ፪. የአሠሪና ሠራተኛ ጉዳይ ወሳኝ ቦርድ ፥
    ፫. የመንግሥት ሠራተኞች አስተዳደር ፍርድ ቤት ፡
    ፬. የግብር ይግባኝ ሰሚ ጉባዔ
    ፭. የቀበሌ ማኅበራዊ ፍርድ ቤቶች ።

### ክፍል ሦስት
### የአዲስ አበባ ከተማ መስተዳድር ምክር ቤት

#### ፮. የምክር ቤቱ አባላት

    ፩. የምክር ቤቱ አባላት በየአምስት ዓመቱ በአዲስ አበባ ሕዝብ ይመረጣሉ ። አፈጻጸሙ በሀገሪቱ የምርጫ ሕግ መሠረት ይከናወናል ።
    ፪. የምክር ቤቱ አባላት ቁጥር ከሁለት መቶ የማይበልጥ ከዘጠና ሁለት የማያንስ ይሆናል ።
    ፫. ማንኛውም የምክር ቤቱ አባል በምክር ቤቱ ውስጥ በሚሰጠው ድምጽ ወይም አስተያየት አይከሰስም ፡ አስተዳደራዊ እርምጃም አይወሰድበትም ።
    ፬. ማንኛውም የምክር ቤት አባል ወንጀል ሲፈጽም እጅ ከፍንጅ ካልተያዘ በስተቀር ያለምክር ቤቱ ፈቃድ አይያዝም ፥ በወንጀልም አይከሰስም ።
    ፭. ማንኛውም የምክር ቤቱ አባል ሲሞት ወይም በሌላ ምክንያት ሲገለል በምትኩ ሌላ ተወካይ ይመረጣል ።
    ፮. ሕዝቡ በወከለው የምክር ቤት አባል ላይ አመኔታ ባጣበት ጊዜ በሕግ መሠረት ከምክር ቤት አባልነቱ ይወገዳል ።

#### ፯. የምክር ቤቱ ሥልጣንና ተግባር

የአዲስ አበባ ከተማ መስተዳድር ምክር ቤት ተጠሪነቱ ለመረጠው ሕዝብና ለፌዴራሉ መንግሥት ጠቅላይ ሚኒስትር ሆኖ የሚከተሉት ሥልጣንና ተግባሮች ይኖሩታል፤

    ፩. የከተማውን መስተዳድር ሥልጣንና ተግባር በሥራ ላይ ለማዋል የሚያስፈልጉ ደንቦችን ያወጣል ፤
    ፪. ከምክር ቤቱ አባላት መካከል ርዕሰ መስተዳድሩን ፥ ምክትል ርዕሰ መስተዳድሩን ፤ የምክር ቤቱን ጸሐፊና የሥራ አስፈጻሚ ኮሚቴ አባላትን ይመርጣል ፤
    ፫. የመስተዳድሩን የኦዲትና የቁጥጥር መሥሪያ ቤት ያቋቁማል፣ ሥልጣንና ተግባሩን ይወስናል ፤
    ፬. በዚህ ቻርተር በሌሎች አንቀጾች የተደነገጉት እንደተጠበቁ ሆነው የከተማውን መስተዳድር አስፈጻሚ አካላት፡ ልዩ ልዩ ተቋማትና የልማት ድርጅቶች ያቋቁማል ፡ ሥልጣንና ተግባራቸውን ይወስናል፤
    ፭. የከተማውን መስተዳደር የፖሊስ ኃይል አደረጃጀት ይወስናል፤
    ፮. የከተማ ነክ ፍርድ ቤት ፕሬዚዳንትን ፥ ምክትል ፕሬዚዳንትና ዳኞች እንዲሁም የኦዲትና ቁጥጥር መሥሪያ ቤትና ተጠሪነታቸው ለርዕሰ መስተዳድሩና ለመስተዳድሩ ጽሕፈት ቤት የሆኑ የአስፈጻሚ መሥሪያ ቤቶች ኃላፊዎችን ሹመት ያጸድቃል ፤
    ፯. የከተማውን መስተዳድር ልዩ ልዩ ፖሊሲዎች ፤ የአጭርና የረጅም ጊዜ የኢኮኖሚና ማኅበራዊ ልማት ዕቅድና ዓመታዊ በጀት ያጸድቃል ፤
    ፰. ለከተማው መስተዳድር በተሰጡት የገቢ ምንጮች ክልል ግብርና ቀረጥ ይጥላል፤
    ፱. የከተማው መስተዳድር ጽሕፈት ቤት የሚዋዋላቸውን የብድር ስምምነቶች ያጸድቃል ፤
    ፲. ከውጭ አገር እህት ከተሞች ጋር የሚደረጉ ቴክኒካዊ ' ኢኮኖሚያዊና ባሕላዊ የፕሮቶኮል ስምምነቶችን ያጸድቃል፤
    ፲፩. የከተማውን መስተዳድር አካላት አሠራርይመረምራል፣ አስፈላጊ መስሎ የታየውን እርምጃ ይወስዳል ፤
    ፲፪. ለሥራው አስፈላጊ የሆኑ ቋሚና ጊዜያዊ ኮሚቴዎችን ያቋቁማል ።

#### ፰. ስለ ምክር ቤቱ ስብሰባ

    ፩. የአዲስ አበባ ከተማ መስተዳድር ምክር ቤት መደበኛና አስቸኳይ ስብሰባ ይኖረዋል ።
    ፪. በማናቸውም የምክር ቤቱ ስብሰባዎች ከአባላቱ ጠቅላላ ቁጥር ከግማሽ በላይ ከተገኙ ምልዓተ ጉባዔ ይኖራል ፤
    ፫. በማናቸውም የምክር ቤቱ ስብሰባ ውሳኔ ሊተላለፍ የሚችለው ስብሰባው ላይ የተገኙት አባላት ከግማሽ በላይ ሲደግፉት ነው ።
    ፬ የምክር ቤቱ ስብሰባዎች በግልጽ ይካሄዳሉ ፥ ሆኖም ስብሰባው ላይ በተገኙት ከግማሽ በላይ በሚሆኑት አባላት ከተደገፈ ዝግ ስብሰባ ሊደረግ ይችላል ።

#### ፱. ስለምክር ቤቱ ስብሰባ አመራር

    ፩. የአዲስ አበባ ከተማ መስተዳድር ምክር ቤት መደበኛ ስብሰባ በሦስት ወር አንድ ጊዜ ይጠራል ።
    ፪. በርዕሰ መስተዳድሩ ሲወሰን ወይም ከሥራ አስፈጻሚ ኮሚቴው ወይም ከምክር ቤቱ አባላት ከግማሽ በላይ የሚሆኑት ስብሰባ እንዲደረግ ሲጠይቁ አስቸኳይ ስብሰባ ይጠራል።

#### ፲. ስለምክር ቤቱ መበተን

    ፩. የፌዴራሉ መንግሥት ጠቅላይ ሚኒስትር አስፈላጊ ሆኖ ሲያገኘው ምክር ቤቱን የማሰናበትና ከአንድ ዓመት ባልበለጠ ጊዜ ውስጥ አዲስ ምርጫ እንዲካሄድ የማድረግ ሥልጣን ይኖረዋል።
    ፪. - ምክር ቤቱ በዚህ አንቀጽ ንዑስ አንቀጽ (፩) መሠረት እንዲሰናበት ከተደረገ ፡ አዲስ ምርጫ እስከሚካሄድ ድረስ የከተማውን መስተዳድር የዕለት ተዕለት ሥራ የሚመራ ጊዜያዊ መስተዳድር በጠቅላይ ሚኒስትሩ ይሰየማል ።
    ፫. ምርጫው በተጠናቀቀ በሰላሳ ቀናት ውስጥ አዲሱ ምክር ቤት ሥራውን ይጀምራል ።

### ክፍል አራት
### ስለሥራ አስፈጻሚ ኮሚቴውና ስለከተማው መስተዳድር ባለሥልጣኖች

#### ፲፩.  ስለሥራ አስፈጻሚ ኮሚቴው ሥልጣንና ተግባር

የአዲስ አበባ ከተማ መስተዳድር የሥራ አስፈጻሚ ኮሚቴ ተጠሪነቱ ለከተማው መስተዳድር ምክር ቤት ሆኖ የሚከተሉት ሥልጣንና ተግባሮች ይኖሩታል፤

    ፩. በፌዴራሉ መንግሥትና በከተማው መስተዳድር ምክር ቤት የወጡ ፖሊሲዎችና ሕጐች በመስተዳድሩ ክልል ውስጥ በትክክል ሥራ ላይ መዋላቸውን ያረጋግጣል፤
    ፪. ተጠሪነታቸው ለከተማው መስተዳድር ጽሕፈት ቤት የሆኑ አስፈጻሚ አካላትንና ተቋሞችን ሥራ ይመራል፡ ያስተባብራል፡ ይቆጣጠራል፤
    ፫. የከተማውን መስተዳድር የልማት ዕቅዶችና ዓመታዊ በጀት ያዘጋጃል፡ ለምክር ቤቱ ያቀርባል' ሲፈቀዱም በሥራ ላይ ያውላል፤
    ፬. በከተማው መስተዳድር ምክር ቤት የወጡ ደንቦችን ሥራ ላይ ለማዋል የሚያስፈልጉ መመሪያዎችን ያወጣል፤
    ፭. ለከተማው መስተዳድር ምክር ቤትና ለፌዴራሉ መንግሥት ጠቅላይ ሚኒስትር የሚቀርበውን የከተማውን መስተዳድር ዓመታዊ ሪፖርት ያዘጋጃል፤
    ፮. ከከተማው መስተዳድር ምክር ቤት የሚሰጡትን ሌሎች ተግባሮች ያከናውናል።

#### ፲፪. ስለርዕሰ መስተዳድሩ

    ፩. የአዲስ አበባ ርዕሰ መስተዳድር በዚህ ቻርተር አንቀጽ ፯(፪) መሠረት በከተማው መስተዳድር ምክር ቤት ይመረጣል።
    ፪. ርዕሰ መስተዳድሩ ተጠሪነቱ ለከተማው መስተዳድር ምክር ቤትና ለፌዴራሉ መንግሥት ጠቅላይ ሚኒስትር ሆኖ የሚከተሉት ሥልጣንና ተግባሮች የኖሩታል፤

        ሀ) የአዲስ አበባ ከተማ መስተዳድርን ይወክላል፤
        ለ) የከተማውን መስተዳድር ምክር ቤትና የሥራ አስፈጻሚ ኮሚቴውን ስብሰባዎች ይጠራል፡ ይመራል፤
        ሐ) የከተማ ነክ ፍርድ ቤት ፕሬዚዳንትን፥ ምክትል ፕሬዚዳንትና ዳኞች እንዲሁም የኦዲትና ቁጥጥር መሥሪያ ቤት እና ተጠሪነታቸው ለርዕሰ መስተዳድሩና ለመስተዳድሩ ጽሕፈት ቤት የሆኑ የአስፈጻሚ መሥሪያ ቤቶች ኃላፊዎችን መርጦ ለምክር ቤቱ በማቅረብ ያሾማል፤
        መ) በዚህ አንቀጽ ንዑስ አንቀጽ (፪) (ሐ) የተደነገገው እንደተጠበቀ ሆኖ ሌሎች ሹመቶችን ያጸድቃል፤
        ሠ) የከተማውን መስተዳድር የፖሊስ ኃይል በበላይነት ይመራል፤
        ረ) የፌዴራሉ መንግሥትና የከተማው መስተዳድር ፖሊሲዎች፥ ሕጎች ፥ ደንቦችና መመሪያዎች ሥራ ላይ እንዲውሉ ያደርጋል ።
        ሰ) የከተማውን መስተዳድር አጠቃላይ እንቅስቃሴ የሚመለከት ሪፖርት በየጊዜው ለከተማው መስተዳድር ምክር ቤትና ለፌዴራሉ መንግሥት ጠቅላይ ሚኒስትር ያቀርባል።

#### ፲፫. ስለምክትል ርዕሰ መስተዳድሩ

    ፩. ምክትል ርዕሰ መስተዳድሩ በዚህ ቻርተር አንቀጽ ፯(፪) መሠረት በከተማው መስተዳድር ምክር ቤት ይመረጣል።
    ፪. ርዕሰ መስተዳድሩ ተግባሩን ለማከናወን በማይችልበት ጊዜ ርዕሰ መስተዳድሩን ተክቶ ይሠራል።
    ፫. ምክትል ርዕሰ መስተዳድሩ በምክር ቤቱ ፥ በሥራ አስፈጻሚ ኮሚቴውና በርዕሰ መስተዳድሩ የሚሰጡትን ሌሎች ተግባራት ያከናውናል።

#### ፲፬. ስለምክር ቤቱ ጸሐፊ

    ፩. የከተማው መስተዳድር ምክር ቤት ጸሐፊ በዚህ ቻርተር አንቀጽ ፯(፪) መሠረት በምክር ቤቱ ይመረጣል።
    ፪. የምክር ቤቱ ጸሐፊ ከምክር ቤቱ፥ ከስራ አስፈጻሚ ኮሚቴውና ከርዕሰ መስተዳድሩ በሚሰጠው አጠቃላይ መመሪያ መሠረት፤

        ሀ) የመስተዳድሩን ጽሕፈት ቤት ያደራጃል፡ ይመራል፥ ያስተዳድራል፤
        ለ) የምክር ቤቱና የሥራ አስፈጻሚ ኮሚቴው ቃለ ጉባዔዎችና ሰነዶች እንዲያዙና እንዲጠበቁ ያደርጋል፤
        ሐ) የጽሕፈት ቤቱን በጀት ያዘጋጃል፡ ሲፈቀድም ሥራ ላይ ያውላል፤
        መ) በከተማው መስተዳድር የሲቪል ሰርቪስ ደንብ መሠረት የጽሕፈት ቤቱን ሠራተኞች ይቀጥራል፥ ያስተዳድራል፤
        ሠ) ከሦስተኛ ወገኖች ጋር በሚደረጉ ግንኙነቶች ሁሉ ጽሕፈት ቤቱን ይወክላል፤
        ረ) የጽሕፈት ቤቱን ሪፖርት አዘጋጅቶ ለርዕሰ መስተዳድሩ ያቀርባል፤
        ሰ) በምክር ቤቱ፥ በሥራ አስፈጻሚ ኮሚቴውና በርዕሰ መስተዳድሩ የሚሰጡትን ሌሎች ተግባራት ያከናውናል።

### ክፍል አምስት
### ስለወረዳና ቀበሌ አስተዳደር

#### ፲፭. ስለወረዳ አስተዳደር አካላት

የወረዳ አስተዳደር የሚከተሉት አካላት ይኖሩታል፤

    ፩. የወረዳ ምክር ቤት፥
    ፪. የወረዳ ሥራ አስፈጻሚ ኮሚቴ፡
    ፫. የወረዳ አስተዳዳሪ፥ እና
    ፬. የወረዳ አስተዳደር ጽሕፈት ቤት።

#### ፲፮. ስለወረዳ ምክር ቤት አባላት

    ፩. የወረዳ ምክር ቤት አባላት በወረዳው ሕዝብ ነፃና ቀጥተኛ በሆነና ድምጽ በምስጢር በሚሰጥበት ሥርዓት በየአምስት ዓመቱ ይመረጣሉ።
    ፪. የወረዳ ምክር ቤት አባላት ቁጥር ከ፸ የማይበልጥ ከ፴ የማያንስ ይሆናል።

#### ፲፯ የወረዳ ምክር ቤት ሥልጣንና ተግባር

    ፩. የወረዳ ምክር ቤት የሚከተሉት ሥልጣንና ተገባሮች ይኖሩታል፤

        ሀ) የወረዳውን አስተዳዳሪ፥ ምክትል አስተዳዳሪና ጸሐፊ እንዲሁም የሥራ አስፈጻሚ ኮሚቴ አባላትን ይመርጣል፤
        ለ) የወረዳውን የማኅበራዊና የኢኮኖሚ ልማት ያቅዳል፡ በከተማው መስተዳድር ምክር ቤት ሲጸድቅም አፈጻጸሙን በበላይነት ይመራል፥ ይቆጣጠራል፤
        ሐ) የወረዳውን አስተዳደር የገቢ ምንጭ ይጠቁማል፡ በጀት ያዘጋጃል፡ ለከተማው መስተዳድር በማቅረብም ያስጸድቃል፤
        መ) ለሥራው አስፈላጊ የሆኑ ልዩ ልዩ ቋሚና ጊዜያዊ ኮሚቴዎችን ያቋቁማል፤
        ሠ) የራሱን የውስጥ ደንብና የአሠራር መመሪያ ያወጣል።

    ፪ የወረዳ ምክር ቤት ተጠሪነቱ ለወረዳው ሕዝብና ለአዲስ አበባ ከተማ መስተዳድር ምክር ቤት ይሆናል።

#### ፲፰. ስለወረዳ ምክር ቤት ስብሰባ

    ፩.  የወረዳ ምክር ቤት መደበኛ ስብሰባ በሦስት ወር አንድ ጊዜ ይደረጋል።
    ፪. በወረዳው አስተዳዳሪ ሲወሰን ወይም ከግማሽ በላይ የሚሆኑ የሥራ አስፈጻሚ ኮሚቴው ወይም የምክር ቤቱ አባላት ሲጠይቁ አስቸኳይ ስብሰባ ይጠራል።

#### ፲፱. ስለወረዳ ሥራ አስፈጻሚ ኮሚቴ

    ፩. የወረዳ ሥራ አስፈጻሚ ኮሚቴ ከወረዳው ምክር ቤት አባላት መካከል የሚመረጡ አስተዳዳሪውን፡ ምክትል አስተዳዳሪውንና ጸሐፊውን ጨምሮ ቁጥራቸው ከሰባት የማያንስ ከአሥራ ሦስት የማይበልጥ አባላት የሚገኙበት አካል ይሆናል።
    ፪. የወረዳ ሥራ አስፈጻሚ ኮሚቴ ተጠሪነቱ ለወረዳው ምክር ቤትና ለከተማው መስተዳድር ሥራ አስፈጻሚ ኮሚቴ ይሆናል።
    ፫. የወረዳ ሥራ አስፈጻሚ ኮሚቴ የሚከተሉት ሥልጣንና ተግባሮች ይኖሩታል፤

        ሀ) የከተማው መስተዳድር ፖሊሲዎች፡ ደንቦችና መመሪያዎች በወረዳው ውስጥ ሥራ ላይ መዋላቸውን ያረጋግጣል፤
        ለ የወረዳውን የማኅበራዊና የኢኮኖሚ ልማት ዕቅዶች እንዲሁም የወረዳውን ዓመታዊ በጀት አዘጋጅቶ ለወረዳው ምክር ቤት ያቀርባል፥ ሲፈቀድም በሥራ ላይ ያውላል፤
        ሐ) የወረዳውን ሕዝብ ጸጥታና ደኅንነት ይጠብቃል፤
        መ) የተፈጥሮ አካባቢን ይጠብቃል' ያለማል፤
        ሠ) በወረዳው ውስጥ የሚገኙ ታሪካዊ ቅርሶችን በፌዴራሉ መንግሥትና በከተማው መስተዳድር ሕጐችና መመሪያዎች መሠረት ይጠብቃል፥ጥቅም ላይ እንዲውሉ ያደርጋል፤
        ረ) የወረዳውን ልዩ ልዩ ዘርፎች እንቅስቃሴ ያስተባብራል፡ ይቆጣጠራል፡
        ሰ) ለወረዳው ምክር ቤትና ለከተማው መሰተዳድር ጽሕፈት ቤት የሚቀርበውን የወረዳውን ዓመታዊ ሪፖርት ያዘጋጃል።

#### ፳  ስለወረዳ አስተዳዳሪ

    ፩  የወረዳ አስተዳዳሪ ተጠሪነቱ ለወረዳው ምክር ቤትና ለርዕሰ መስተዳድሩ ይሆናል።
    ፪. የወረዳ አስተዳዳሪ የሚከተሉት ሥልጣንና ተግባሮች ይኖሩታል፤

        ሀ) የወረዳውን ምክር ቤትና ሥራ አስፈጻሚ ኮሚቴ ስብሰባዎች በሊቀመንበርነት ይመራል፤
        ለ) የከተማው መስተዳድር ፖሊሲዎች፡ ደንቦችና መመሪያዎች በወረዳው ውስጥ በሥራ ላይ እንዲውሉ ያደርጋል፣
        ሐ) የወረዳውን የፖሊስ ኃይል በበላይነት ይመራል፤
        መ) የወረዳው ምክር ቤትና የሥራ አስፈጻሚ ኮሚቴዎች ውሳኔዎች በትክክል ሥራ ላይ መዋላቸውን ያረጋግጣል፡
        ሠ)  ስለወረዳው አስተዳደር የሥራ አስፈጻሚ ኮሚቴዎች ለምክር ቤቱና ለርዕሰ መስተዳድሩ በየጊ ዜው ሪፖርት ያቀርባል።

#### ፳፩. የወረዳ ምክትል አስተዳዳሪ ሥልጣንና ተግባር

    ፩.  የወረዳው አስተዳዳሪ ተግባሩን ለማከናወን በማይችልበት ጊዜ ምክትል የወረዳው አስተዳዳሪ ተክቶ ይሠራል።
    ፪. ምክትል የወረዳ አስተዳዳሪው በወረዳው ምክር ቤት፥ በሥራ አስፈጻሚ ኮሚቴውና በአስተዳዳሪው የሚሰጡትን ሌሎች ተግባራት ያከናውናል።

#### ፳፪. የወረዳ ጸሐፊ ሥልጣንና ተግባር

የወረዳ ጸሐፊ ከወረዳው ምክር ቤት ፡ ከሥራ አስፈጸሚ ኮሚቴውና ከአስተዳዳሪው በሚሰጠው አጠቃላይ መመሪያ መሠረት፡

    ፩  የወረዳውን አስተዳደር ጽሕፈት ቤት ያደራጃል፥ ይመራል፡
    ፪. የጽሕፈት ቤቱን በጀት ያዘጋጃል፤ ሲፈቀድም በሥራ ላይ ያውላል፤
    ፫. በከተማው መስተዳድር የሲቪል ሰርቪስ ደንብ መሠረት የጽሕፈት ቤቱን ሠራተኞች ይቀጥራል፥ያስተዳድራል፡
    ፬. ከሦስተኛ ወገኖች ጋር በሚደረጉ ግንኙነቶች ሁሉ ጽሕፈት ቤቱን ይወክላል፤
    ፭. የጽሕፈት ቤቱን ሪፖርት ያዘጋጃል፤
    ፮. በወረዳው ምክር ቤት፡ በሥራ አስፈጻሚ ኮሚቴውና በአስተዳዳሪው የሚሰጡትን ሌሎች ተግባሮች ያከናውናል።

#### ፳፫. ስለቀበሌ አስተዳደር

የቀበሌ አስተዳደር አካላት አደረጃጀትና ሥልጣንና ተግባር በከተማው መስተዳድር ደንብ ይወሰናል።

### ክፍል ስድስት
### የአዲስ አበባ ከተማ መስተዳድር የዳኝነት አካላት ሥልጣን

#### ፳፬. የከተማ ነክ ጉዳዮች ፍርድ ቤት

    ፩. የአዲስ አበባ ከተማ መስተዳድር የከተማ ነክ ጉዳዮች ፍርድ ቤት በሚከተሉት ጉዳዮች ላይ የዳኝነት ሥልጣን ይኖረዋል፤

        ሀ) የግንባታ ጉዳዮች፤
        ለ) የቦታ ይዞታ ጉዳዮች፤
        ሐ) መስተዳድሩ የሚቆጣጠራቸውና ሥርዓት የሚያስይዛቸውን የንግድ፡ የጤና፥ የትምህርት፡ የአካባቢ ጥበቃ፡ የማዘጋጃ ቤት አገልግሎቶችና መሰል ጉዳዮች፤
        መ) የትራፊክና ሌሎች የደንብ መተላለፍ ጥፋቶች።

    ፪. የከተማ ነክ ጉዳዮች ፍ/ቤት በዚህ አንቀጽ ንዑስ አንቀጽ (፩) መሠረት የሚሰጠው ውሳኔ የመጨረሻ ይሆናል።
    ፫. የከተማ ነክ ጉዳዮች ፍርድ ቤት አደረጃጀትና አሠራር በከተማው መስተዳድር ደንብ ይወሰናል።

#### ፳፭. የአሠሪና ሠራተኛ ጉዳይ ወሳኝ ቦርድ

የአዲስ አበባ ከተማ መስተዳድር የአሠሪና ሠራተኛ ጉዳይ ወሳኝ ቦርድ የዳኝነት ሥልጣን፡ አደረጃጀትና አሠራር በአሠሪና ሠራተኛ ጉዳይ አዋጅ ቁጥር ፵፪/ ፲፱፻፹፭ በተደነገገው መሠረት ይፈጸማል።

#### ፳፮. የመንግሥት ሠራተኞች አስተዳደር ፍርድ ቤት

    ፩. የአዲስ አበባ ከተማ መስተዳድር የመንግሥት ሠራተኞች አስተዳደር ፍርድ ቤት በከተማው መስተዳድር ሲቪል ሰርቪስ ደንብ መሠረት የሚቀርቡለትን የመስተዳድሩን ሠራተኞች ጉዳይ የማየትና የመወሰን ሥልጣን ይኖረዋል።
    ፪.  የአዲስ አበባ ከተማ መስተዳድር የመንግሥት ሠራተኞች አስተዳደር ፍርድ ቤት አደረጃጀትና አሠራር በከተማው መስተዳድር ደንብ ይወሰናል።

#### ፳፯. የግብር ይግባኝ ሰሚ ጉባዔ

    ፩. የአዲስ አበባ ከተማ መስተዳድር የግብር ይግባኝ ሰሚ ጉባዔ በከተማው መስተዳድር የሚሰበሰቡ ግብሮችና ቀረጦች አወሳሰን ላይ የሚቀርቡ ይግባኞችን የማየትና የመወሰን ሥልጣን ይኖረዋል።
    ፪. ጉባዔው በፍሬ ነገር ክርክር ላይ የሚሰጠው ውሳኔ የመጨረሻ ይሆናል። ሆኖም በሕግ ክርክር ላይ የሚሰጠው ውሳኔ ለፌዴራሉ ከፍተኛ ፍርድ ቤት በይግባኝ ሊቀርብለት ይችላል።

#### ፳፰. የቀበሌ ማኅበራዊ ፍርድ ቤቶች

    ፩ የቀበሌ ማኅበራዊ ፍርድ ቤቶች ግምታቸው ከብር ፭፻ ያልበለጠ የንብረትና የገንዘብ ክርክሮችን የማየትና የመወሰን ሥልጣን ይኖራቸዋል።
    ፪. የቀበሌ ማኅበራዊ ፍርድ ቤት በዚህ አንቀጽ ንዑስ አንቀጽ (፩) መሠረት የሚሰጠው ውሳኔ የመጨረሻ ይሆናል።
    ፫. የቀበሌ ማኅበራዊ ፍርድ ቤቶች አደረጃጀትና አሠራር በከተማው መስተዳድር ደንብ ይወሰናል።

### ክፍል ሰባት
### ልዩ ልዩ ጉዳዮች

#### ፳፱. ስለፋይናንስ አስተዳደርና በጀት

    ፩. በኢትዮጵያ ፌዴራላዊ መንግሥት የፋይናንስ አስተዳደር አዋጅ ቁጥር ፶፯ ፲፱፻፹፱ ከአንቀጽ ፶፰ እስከ ፷፪ የተመለከቱት ድንጋጌዎች እንደተጠበቁ ሆነው፡ የአዲስ አበባ ከተማ መስተዳድር የፋይናንስ አስተደደር በከተማው መስተዳድር ደንብ መሠረት ይመራል።
    ፪. የከተማው መስተዳድር የበጀት ዓመት ከፌዴራሉ መንግሥት የበጀት ዓመት ጋር ተመሳሳይ ይሆናል።

#### ፴. የግብር ሥልጣን

    ፩. የአዲስ አበባ ከተማ መስተዳድር የሚከተሉትን ግብሮች፡ ቀረጦችና ክፍያዎች የመጣልና የመሰብሰብ ሥልጣን ይኖረዋል፤

        ሀ) በከተማው መስተዳድር ክልል ውስጥ በሚሠሩ ግለሰብ ነጋዴዎች ላይ የሚጣል የንግድ ትርፍ፡ ግብርና የሽያጭና ኤክሳይዝ ታክስ፡
        ለ) በከተማው መስተዳድር ባለቤትነት ሥር በሚገኙ የልማት ድርጅቶች ላይ የሚጣል የንግድ ትርፍ ግብርና የሽያጭና ኤክሳይዝ ታክስ፡
        ሐ) የፌዴራል መንግሥቱን፡ የኦሮሚያ ክልላዊ መንግሥትን እና የዓለም አቀፍ ድርጅቶች ተቀጣሪዎችን ሳይጨምር፡ በመቀጠር በሚገኝ ገቢ ላይ የሚጣል የገቢ ግብር፡
        መ) በከተማው መስተዳድር ከልል ውስጥ በግል ባለቤትነት ከተያዙ ቤቶችና ሌሎች ንብረቶች በሚገኝ ገቢ ላይ የሚጣል ግብር፤
        ሠ) . የከተማ ቦታ ኪራይና የከተማ ቤት ግብር፤
        ረ) . በከተማው መስተዳድር አካላት ከሚሰጡ ፈቃዶችና ከከተማ ነክ አገልግሎቶች የሚመነጩ ክፍያዎች፡
        ሰ) በግልና በኅብረት ሥራ ማህበራት ተደራጅተው በሚያርሱ ገበሬዎች ላይ የሚጣል የእርሻ ሥራ ገቢ ግብር፤
        ሸ) የደን ሀብት በመጠቀም የሚከፈል ሮያሊቲ፤

    ፪. የአዲስ አበባ ከተማ መስተዳድር በዚህ አንቀጽ ንዑስ አንቀጽ (፩) መሠረት ግብርና ቀረጥ ሲጥልና ክፍያዎችን ሲወስን በሕገመንግሥቱ አንቀጽ ፩፻ የተመለከቱትን የግብር አጣጣል መርሆዎችና ስለታክስ ውህደት በኢትዮጵያ ፌዴራላዊ መንግሥት የፋይናንስ አስተዳደር አዋጅ ቁጥር ፶፯ ፲፱፻፹፱ አንቀጽ ፶፰ የተመለከቱትን ድንጋጌዎች መከተል አለበት።

#### ፴፩. የፖሊስና ዐቃቤ ሕግ ሥልጣንና ተግባር

    ፩. የአዲስ አበባ ከተማ መስተዳድር ፖሊስና ዐቃቤ ሕግ የወንጀል ጉዳዮችን በመመርመርና በመክሰስ ረገድ በወንጀለኛ መቅጫ ሥነ ሥርዓት ሕግ የተደነገጉት ሥልጣንና ተግባሮች ይኖራቸዋል።
    ፪. በአዲስ አበባ ከተማ መስተዳድር ፖሊስ የተጀመረ የወንጀል ምርመራ ጉዳይ የፌዴራል ወንጀልን የሚመለከት ሆኖ ሲገኝ ለፌዴራል ፖሊስ እንዲተላለፍ ይደረጋል።

#### ፴፪. የሥራ ቋንቋ

የአዲስ አበባ መስተዳድር የሥራ ቋንቋ አማርኛ ይሆናል።

#### ፴፫. በአዲስ አበባ ስለኦሮሚያ ክልላዊ መንግሥት ልዩ ጥቅም

    ፩. በዚህ ቻርተር አንቀጽ ፪(፩) መሠረት የሚከለለው የአዲስ አበባ ወሰን በከተማው መስተዳድርና በኦሮሚያ ክልላዊ መንግሥት በጋራ ተለይቶ የወሰን ምልክት ይደረግበታል።
    ፪. የኦሮሚያ
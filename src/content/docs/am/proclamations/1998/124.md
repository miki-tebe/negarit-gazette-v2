---
title: አዋጅ ቁጥር ፩፻፳፬/፲፱፻፺
---

# በኢትዮጵያ ፌዴራላዊ ዲሞክራሲያዊ ሪፐብሊክ እና በዓለም አቀፍ የልማት ማኅበር መካከል የተደረገውን የብድር ስምምነት ለማጽደቅ የወጣ አዋጅ

በኢትዮጵያ ፌዴራላዊ ዲሞክራሲያዊ ሪፐብሊክ የሕዝብ ተወካዮች ምክር ቤት ጠባቂነት የወጣ አዋጅ ቁጥር ፩፻፳፬ ፲፱፻፺ ዓ.ም.፣ ለትምህርት ልማት ፕሮግራም ከፊል ማስፈጸሚያ ከዓለም አቀፍ የልማት ማኅበር ብድር ለማግኘት የተፈረመው የብድር ስምምነት ማጽደቂያ አዋጅ።

ለትምህርት ልማት ፕሮግራም ከፊል ማስፈጸሚያ የሚውል መጠኑ ኤስ‧ዲ አር ፸፬ ሚሊዮን ፫፻ሺህ (ሰባ አራት ሚሊዮን ሦስት መቶ ሺህ ኤስዲ አር) የሆነ ገንዘብ የሚያስገኘው የብድር ስምምነት በኢትዮጵያ ፌዴራላዊ ዲሞክራሲያዊ ሪፐብሊክ እና በዓለም አቀፍ የልማት ማኅበር መካከል እ·ኤ·አ· ጁን ፬ ቀን ፲፱፻፺፰ ዋሽንግተን ዲ.ሲ. የተፈረመ በመሆኑ፤ መሠረታዊ የኢኮኖሚ ዓለምአቀፍ ውሎች ተፈጻሚ ከመሆናቸው በፊት መጽደቅ ስላለባቸው፤ ይህንኑ የብድር ስምምነት የኢትዮጵያ ፌዴራላዊ ዲሞክራሲያዊ ሪፐብሊክ የሕዝብ ተወካዮች ምክር ቤት ሰኔ ፳፫ ቀን ፲፱፻፺ ዓ.ም. ባደረገው ስብሰባው ያጸደቀው ስለሆነ፤ በሕገመንግሥቱ አንቀጽ ፶፭ ንዑስ አንቀጽ (፩) እና (፲፪) መሠረት የሚከተለው ታውጇል።

#### ፩. አጭር ርዕስ

ይህ አዋጅ “ለትምህርት ልማት ፕሮግራም ከፊል ማስፈጸሚያ ከዓለም አቀፍ የልማት ማኅበር ብድር ለማግኘት የተፈረመው የብድር ስምምነት ማጽደቂያ አዋጅ ቁጥር ፩፻፳፬/፲፱፻፺” ተብሎ ሊጠቀስ ይችላል።

#### ፪. ትርጓሜ

በዚህ አዋጅ ውስጥ “የብድር ስምምነት” ማለት በኢትዮጵያ ፌዴራላዊ ዲሞክራሲያዊ ሪፐብሊክ እና በዓለም አቀፍ የልማት ማኅበር መካከል እ·ኤ·አ· ጁን ፬ ቀን ፲፱፻፺፰ በዋሽንግተን ዲ.ሲ የተፈረመው ቁጥር ፫ ሺህ ፸፯ ኢት‧ የብድር ስምምነት ነው።

#### ፫. የገንዘብ ሚኒስትር ሥልጣን

የገንዘብ ሚኒስትሩ በብድር ስምምነቱ የተገኘውን ኤስዲ አር ፸፬ ሚሊዮን ፫፻ሺህ (ሰባ አራት ሚሊዮን ሦስት መቶ ሺህ ኤስዲ አር) በብድር ስምምነቱ በተመለከቱት ሁኔታዎች መሠረት በሥራ ላይ እንዲውል ለማድረግ በዚህ አዋጅ ሥልጣን ተሰጥቶታል።

#### ፬ አዋጁ የሚጸናበት ጊዜ

ይህ አዋጅ ከሰኔ ፳፫ ቀን ፲፱፻፺ ዓ.ም ጀምሮ የጸና ይሆናል ።

**አዲስ አበባ ሰኔ ፳፫ ቀን ፲፱፻፺ ዓ.ም**

> ##### ዶ ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
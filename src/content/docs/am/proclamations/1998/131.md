---
title: አዋጅ ቁጥር ፩፻፴፩/፲፱፻፺፩
---

# የፕሬዚዳንቱ ጽሕፈት ቤት ማቋቋሚያ አዋጅ

የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት ጽ/ቤትን ማቋቋም አስፈላጊ ሆኖ በመገኘቱ ፤

በኢትዮጵያ ፌዴራላዊ ዲሞክራሲያዊ ሪፐብሊክ ሕገ መንግሥት አንቀጽ ፶፭ ንዑስ አንቀጽ (፩) መሠረት የሚከተለው ታውጇል ።

### ፩. አጭር ርዕስ

ይህ አዋጅ “የፕሬዚዳንቱ ጽሕፈት ቤት ማቋቋሚያ አዋጅ ቁጥር ፩፻፴፩/፲፱፻፺፩” ተብሎ ሊጠቀስ ይችላል ።

### ፪ ትርጓሜ

በዚህ አዋጅ ውስጥ “ፕሬዚዳንት” ማለት የኢትዮጵያ ፌዴራላዊ ዲሞክራሲያዊ ሪፐብሊክ ርዕሰ ብሔር ነው ።

### ፫. መቋቋም

    ፩. የፕሬዚዳንቱ ጽሕፈት ቤት (ከዚህ በኋላ “ጽሕፈት ቤቱ” ተብሎ የሚጠራ) ራሱን የቻለና ሕጋዊ ሰውነት ያለው አካል ሆኖ በዚህ አዋጅ ተቋቁሟል ።

    ፪. የጽሕፈት ቤቱ ተጠሪነት ለፕሬዚዳንቱ ይሆናል ።

### ፬. የጽሕፈት ቤቱ ሥልጣንና ተግባር

ጽሕፈት ቤቱ የሚከተሉት ሥልጣንና ተግባሮች ይኖሩታል ፤

    ፩. በሕገ—መንግሥቱና በሌሎች ሕጐች መሠረት ለፕሬዚዳንቱ ለተሰጡ ሥልጣንና ተግባሮች አፈጻጸም ቀልጣፋ የአሠራር ሥርዓት መዘርጋት፤

    ፪. በሀገሪቱ ውስጥ እንደሁም በዓለም አቀፍና በአህጉራዊ ደረጃ ስለሚካሄዱ አበይት ፖለቲካዊ ፤ ኢኮኖሚያዊና ማኅበራዊ እንቅስቃሴዎች አግባብ ካላቸው ጋር በመተባበር ወቅታዊ መረጃ ማሰባሰብ ፤ አጠናቅሮ ማቅረብ ፤

    ፫. ፕሬዚዳንቱ በቴሌቪዥንና በሬድዮ ለኢትዮጵያ ሕዝቦች በተወሰነ ወቅት የሚያስተላልፉትን ሀገራዊ መልዕክት፤ በሕዝብ ተወካዮችና በፌዴሬሽን ምክር ቤቶች ዓመታዊ የጋራ ስብሰባ እንዲሁም በልዩ ልዩ የሀገር ውስጥና ዓለም አቀፍ ጉባዔዎች ላይ የሚያሰሙትን ንግግር ረቂቅ አዘጋጅቶ ማቅረብ፤

    ፬. ለፕሬዘዳንቱ የሚቀርቡ ሕግ ነክ ጉዳዮችን እየመረመረ ተገቢውን የውሣኔ ሃሣብ ማቅረብ ፤

    ፭. ለፕሬዚዳንቱና ለቤተሰባቸው ደህንነት ተገቢው ጥበቃ መደረጉን ማረጋገጥ ፤ የመኖሪያ ቤታቸውን፤ አስተዳደራዊ ጉዳይ ማካሄድና መከታተል ፤

    ፮. ፕሬዚዳንቱ የኅብረተሰቡን ልዩ ልዩ ክፍል ተጠሪዎችና ሌሎችንም እንደ አግባብነቱ ተቀብለው የሚያነጋግሩበትን ሁኔታ ማስተባበር ፤

    ፯. የውጭ ሀገር ርፅሳነ ብሔራት ኢትዮጵያን ለመጐብኘት ሲመጡ አግባብ ካላቸው ጋር በመተባበር ፤ ለጉብኝቱ ውጤታማነትና ሁለገብ ስኬታማነት አመች ሁኔታ መፍጠር ፤ አፈጻጸሙንም መከታተል ፤

    ፰. የውጭ ሀገር አምባሳደሮች የሹመት ደብዳቤያቸውን ለፕሬዘዳንቱ የሚያቀርቡበትን እና በሥራ ጊዜያቸው ፍጻሜ ላይ ፕሬዚዳንቱን የሚሰናበቱበትን ሥነ—ሥርዓት አግባብ ካላቸው ጋር በመመካከር ማስፈጽም ፤

    ፱. ፕሬዚዳንቱ የውጭ ሀገር እንግዶችን በኦፊሴል ተቀብለው ሲያነጋግሩ የውይይቱን ቃለ ጉበኤ መያዝ ፤ ይኸንኑም በሥርዓት ማደራጀትና በሚገባ ጠብቆ ማቆየት፡

    ፲. የሀገሪቱ አምባሳደሮችና ሌሎች መልዕክተኞች ሹመት እንደሁም በሕግ መሠረት ከፍተኛ የውትድርና ማዕረግ ፤ ኒሻን ፡ ሜዳይና ሽልማት በፕሬዘዳንቱ የሚሰጥበትን ሥነ-ሥርዓት አግባብ ካላቸው ጋር በመተባበር ማስፈጸም፤

    ፲፩. ለፕሬዚዳንቱ የሚቀርቡ አቤቱታዎችን እየመረመረ ወደ የሚመለከታቸው አካላት የሚመሩበትን ሁኔታ ማመቻቸት፤

    ፲፪. በፕሬዚዳንቱ የበላይ ጠባቂነት ከሚመሩ አካላት ጋር የቅርብ ግንኙነት መፍጠር ፤ የሥራ እንቅስቃሴያቸው ስለሚገኝበት ሁኔታ በየጊዜው ክትትል ማድረግ ፤

    ፲፫. ፕሬዚዳንቱ በኦፊሴል ጉብኝት ወይም በሌላ ሁኔታ ወደ ውጭ ሀገር ስለሚያደርጉት ጉዞ አግባብ ካላቸው ጋር በመተባበር አስፈላጊውን ሁሉ ማከናወን ፤

    ፲፬. ፕሬዚዳንቱ በሀገር ውስጥ ለሚያደርጉት የሥራ ጉብኝት ከሚመለከታቸው ጋር በመመካከር ሁለገብ ፕሮግራም መንደፍ፤

    ፲፭. በፕሬዚዳንቱ ለሚሰጡ የማበረታቻ ሽልማቶች እና የበጐ አድራጐት ቸሮታዎች ሁኔታዎችን አፈጻጸም ማመቻቸት፤

    ፲፮. የንብረት ባለቤት መሆን ፤ ውል መዋዋል ፤ በስሙ መክሰስና መከሰስ፤

    ፲፯. ኃላፊነቱን ለመወጣት የሚረዱ ሌሎች አግባብ ያላቸው ተግባሮችን ማከናወን ።

### ፭‧ የጽሕፈት ቤቱ አቋም

ጽሕፈት ቤቱ ፤

    ፩. በመንግሥት የሚሾሙ ፤

        ሀ) የጽሕፈት ቤቱ ኃላፊ፤
        ለ) የፕሬዚዳንቱ ልዩ ረዳት ፤
        ሐ) የፕሬዚዳንቱ ልዩ አማካሪ፤
        መ) የፕሬዚዳንቱ ልዩ ጥበቃ ሹም፤ እና

    ፪. አስፈላጊው ሠራተኞች ይኖሩታል ።

### ፮. የጽሕፈት ቤት ኃላፊው ሥልጣንና ተግባር

    ፩. የጽሕፈት ቤቱ ኃላፊ ከፕሬዚዳንቱ በሚሰጠው አጠቃላይ መመሪያ መሠረት የጽሕፈት ቤቱን የዕለት ተዕለት ሥራዎች የበላይ ሆኖ ይመራል፤ ያስተዳድራል ፤

    ፪. የዚህ አንቀጽ ንዑስ አንቀጽ (፩) አጠቃላይ አነጋገር እንደተጠበቀ ሆኖ ፤ የጽሕፈት ቤቱ ኃላፊ ፤

        ሀ) በዚህ አዋጅ አንቀጽ ፬ ከተመለከቱት የጽ/ቤቱ ሥልጣንና ተግባሮች መካከል በውስጥ መመሪያ ተለይተው የሚሰጡትን ሥራ ላይ ያውላል ፤

        ለ) በዚህ አዋጅ አንቀጽ ፭ (፩) የተጠቀሱትን ሌሎች የጽሕፈት ቤቱ የበላይ ኃላፊዎች የሥራ እንቅስቃሴ ያስተባብራል፤

        ሐ) የጽሕፈት ቤቱን ሠራተኞች የፌዴራል ሲቪል ሰርቪስ ሕጐችን መሠረታዊ መርሆዎች በመከተል ይቀጥራል ፤ያስተዳድራል ፤

        መ) የጽሕፈት ቤቱን ዓመታዊ በጀትና የሥራ ፕሮግራም ያዘጋጃል ፤ ሲፈቀድም ተግባራዊ ያደርጋል፤

        ሠ) ለጽሕፈት ቤቱ በተፈቀደው በጀትና የሥራ ፕሮግራም መሠረት ገንዘብ ወጪ ያደርጋል ፤

        ረ) ጽሕፈት ቤቱ ከሦስተኛ ወገኖች ጋር በሚያደርጋቸው ግንኙነቶች ሁሉ ጽ/ቤቱን ይወክላል ፤

        ሰ) የጽሕፈት ቤቱን የሥራ እንቅስቃሴና የሂሣብ ሪፖርት ያዘጋጃል ፡

        ሸ) ከፕሬዚዳንቱ የሚሰጡትን ሌሎች ተዛማጅ ተግባሮች ያከናውናል ።

    ፫. የጽሕፈት ቤቱ ኃላፊ ለሥራ ቅልጥፍና ባስፈለገ መጠን ከሥልጣንና ተግባሩ በከፊል ፤ ለርሱ ተጠሪ ለሆኑ የጽሕፈት ቤቱ የበታች ኃላፊዎችና ሌሎች ሠራተኞች በውክልና ሊያስተላልፍ ይችላል ።

    ፬. የጽሕፈት ቤቱ ኃላፊ በማይኖርበት ጊዜ በዚህ አዋጅ አንቀጽ ፭ (፩) ከተጠቀሱት ሌሎች የበላይ ኃላፊዎች አንዱ፡ ከፕሬዚዳንቱ በሚሰጥ ውሣኔ መሠረት ፤ ተክቶት ሊሠራ ይችላል ።

### ፯. የጽሕፈት ቤቱ በጀት

የጽሕፈት ቤቱ በጀት በሕዝብ ተወካዮች ምክር ቤት ይጸድቃል ።

### ፰‧ የሂሣብ መዛግብት

    ፩. ጽሕፈት ቤቱ የተሟሉና ትክክለኛ የሆኑ የሂሣብ መዛግብት ይይዛል ።

    ፪. የጽሕፈት ቤቱ የሂሣብ መዛግብትና ገንዘብ ነክ ሠነዶች በዋናው ኦዲተር በየዓመቱ ይመረመራሉ ።

### ፱·አዋጁ የሚፀናበት ጊዜ

ይህ አዋጅ ከህዳር ፩ ቀን ፲፱፻፺፩ ዓ.ም· ጀምሮ የፀና ይሆናል ።

**Done at አዲስ አበባ ህዳር ፩ ቀን ፲፱፻፺፩ ዓ.ም.**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ   ሪፐብሊክ  ፕሬዚዳ
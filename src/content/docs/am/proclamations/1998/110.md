---
title: አዋጅ ቁጥር ፩፻፲/፲፱፻፺
---

# የቴምብር ቀረጥ አዋጅ

በሰነዶች ላይ የተጣለው የቴምብር ቀረጥ የኪነጥበብ ዕድግትን፣ የፋይናንስ ተቋማትን እንቅስቃሴ እና የካፒታል ንብረት ዝውውርን ለማገዝ በሚያስችል አኳኋን እንዲሻሻል ማድረግ አስፈላጊ መሆኑ ስለታመነበት፡ በኢትዮጵያ ፌዴራላዊ ዲሞክራሲያዊ ሪፐብሊክ ሕገመንግሥት አንቀጽ ፶፭(፩) እና (፲፩) መሠረት የሚከተለው ታውጇል።

### ፩ አጭር ርዕስ

#### ፩.፩. ርዕስ

ይህ አዋጅ “የቴምብር ቀረጥ አዋጅ ቁጥር ፩፻፲/፲፱፻፺” ተብሎ ሊጠቀስ ይችላል።

### ፪ ትርጓሜ

#### ፪.፩. ትርጓሜ

በዚህ አዋጅ ውስጥ፤

    1. “ግልግል” ማለት ስለግልግል፣ ስለዕርቅ፣ ስለስምምነት ወይም ስለሌላ ተመሳሳይ ጉዳይ በሁለት ተዋዋይ ወገኖች በተደረገ ስምምነት መሠረት በፍርድ ቤት ሳይሆን በገላጋዮች አልቆ በጽሁፍ የተሰጠ ውሳኔ ነው፤
    2. “ማገቻ” የተወሰነ ነገር በመፈጸሙ ወይም ባለመፈጸሙ ምክንያት የሚቀር ሆኖ፣ አንድ ሰው ለሌላው ገንዘብ ለመክፈል ግዴታ የሚገባበት ማናቸውንም ሰነድ ወይም በምስክር የተረጋገጠ ሆኖ ፥ ነገር ግን በትዕዛዝም ሆነ ለአምጪው የማይከፈልበት አንድ ሰው ለሌላው ገንዘብ ለመክፈል ግዴታ የሚገባበትን ማናቸውንም ሰነድ ይጨምራል፤
    3. “የኅብረት ስምምነት” ማለት በአንድ ወይም ከአንድ በሚበልጡ የሠራተኞች ማኅበራት ወኪሎች እና በአንድ ወይም ከአንድ በሚበልጡ አሠሪዎች ወይም የአሠሪ ማኅበራት ወኪሎች ወይም አሠሪዎችን በሚወክሉ ተጠሪዎች መካከል ስለሥራ ሁኔታዎች የሚደረግ በጽሁፍ የሠፈረ ስምምነት ነው
    4. “የሥራ ውል” ማለት ማንኛውም ሰው ደመወዝ እየተከፈለው፡ በአሠሪ መሪነት በቀጥታም ሆነ በተዘዋዋሪ መንገድ ለተወሰነ ወይም ላልተወሰነ ጊዜ ወይም የተወሰነ ሥራ ለአሰሪው ለመሥራት ሲስማማ በሁለቱ መካከል የሚመሠረት ውል ነው፤
    5. “ሰነድ” ማለት ማናቸውም መብት ወይም ግዴታ የተመሠረተበት፡ የተመዘገበበት፡የተላለፈበት፡ የተወገደበት፥ልኩ የተወሰነበት ወይም የተስፋፋበት ወይም የተጠቀሰው ድርጊት ተፈጽሟል የተባለበት ማንኛውም የጽሁፍ መረጃ ነው፣
    6. “ሚኒስትር” ማለት የገንዘብ ሚኒስትር ነው፤
    7. “ማረጋገጫ” ማለት የሕዝብ ጉዳዮችን ለማረጋገጥ ሥልጣን ባለው ሰው በሰነዶች ላይ የሚሰጥ ምስክርነት ነው፡
    8. “ሰው” ማለት ማናቸውም የተፈጥሮ ሰው ወይም በሕግ የሰውነት መብት የተሰጠው ቢሆንም ባይሆንም ማናቸውም ድርጅት ነው፡
    9. “ሰነድ ማስፈጸም” ማለት ሰነድ መስራት፥ ማውጣት፥ በሰነዱ የተመከለተውን ማስፈጸም ወይም ሰነዱን ማዛወር ነው፡
    10. “የመያዣ ሰነድ” ማለት ተበዳሪው ወይም ዋሱ ለአበዳሪ በሙሉ ወይም በከፊል ንብረቱን በመያዣነት የሚሰጥበት ሰነድ ነው፡
    11. “መተዳደሪያ ደንብ” እንደአግባብነቱ የመመስረቻ ጽሁፍን ይጨምራል።

### ፫ የቴምብር ቀረጥ የሚከፈልባቸው ሰነዶች

#### ፫.፩. ሰነዶች

የሚከተሉት ሰነዶች የቴምብር ቀረጥ ይከፈልባቸዋል፤

    1. የማንኛውም ንግድ ማኅበር፡ የኅብረት ሥራ ማኅበር ወይም የማንኛውም ዓይነት ማኅበር መመስረቻ ጽሁፍና መተዳደሪያ ደንብ፤
    2. ግልግል፡
    3. ማገቻ፡
    4. የዕቃ ማከማቻ ማረጋገጫ ሰነድ፤
    5. ውል፡ ስምምነትና የእነዚህ መግለጫ፤
    6. የመያዣ ሰነዶች
    7. የሕብረት ስምምነት፣
    8. የሥራ (ቅጥር) ውል፤
    9. የኪራይ፡ የተከራይ አከራይና መሰል መብት የማስተላለፊያ ሰነዶች ጭምር፣
    10. ማረጋገጫ፣
    11. የውክልና ሥልጣን፡
    12. የንብረት ባለቤትነትን ማስመዝገቢያ ሰነድ።

### ፬ የቴምብር ቀረጥ አከፋፈል ልክ

#### ፬.፩. አከፋፈል

    1. በአንቀጽ ፫ ስር በተመለከተው በእያንዳንዱ ሰነድ ላይ መከፈል የሚገባው የቀረጥ መጠን ከዚህ ጋር በተያያዘውና የዚህ አዋጅ አንድ አካል ሆኖ በሚቆጠረው ሠንጠረዥ ውስጥ እንደተዘረዘረው ይሆናል።
    2. አንድ ሰነድ በተደጋጋሚ ተፈጻሚ ሲሆን ሊከፈል የሚገባው የቀረጥ መጠን በዚሁሠንጠረዥ ውስጥ የተመለከተው ነው።

### ፭ የቀረጡ አተማመን

#### ፭.፩. አተማመን

    1. በአንድ ሰነድ መሠረት ተፈጻሚ የሚሆነው መብት ወይም ግዴታ ሊተመን የሚችል ከሆነ በዚሁ ሰነድ ላይ የሚከፈለው የቀረጥ መጠን በሠንጠረዡ ላይ እንደተመለከተው የዋጋው መቶኛ ይሆናል።
    2. በአንድ ሰነድ መሠረት ተፈጻሚ የሚሆነው መብት ወይም ግዴታ ሊተመን የማይችል ከሆነ በዚሁ ሰነድ ላይ ሊከፈል የሚገባው የቀረጥ መጠን ለእያንዳንዱ ሰነድ በዚሁ ሠንጠረዥ ውስጥ የተመለከተው የቀረጥ መጠን ይሆናል።
    3. አንድ ሰነድ ላይ ተከፋይ የሚሆነው ቀረጥ በብር ሳይሆን በሌላ ገንዘብ ከሆነ፥ የቀረጡ መጠን የሚሰላው ሰነዱ በተፈጸመበት ቀን በዋለው የምንዛሪ ልክ ነው።
    4. በስቶክ ወይም ሌላ ዋስትና ባለው ነገር ላይ ሊከፈል የሚገባው የቀረጥ መጠን በዋጋው ላይ ተመስርቶ ከሆነ፥ የቀረጡ መጠን የሚሰላው ሰነዱ በተፈጸመበት ቀን በዋለው አማካኝ ዋጋ መሠረት ነው።
    5. ብዙ የተለያዩ ነገሮች የተጠቃለሉበት ወይም ለብዙ ልዩ ሰነዶች የቆመማናቸውም ሰነድ በያዛቸውልዩልዩ ሰነዶች መጠን በዚህ አዋጅ መሠረት በእያንዳንዱ ሰነድ ላይ የሚከፈለው ቀረጥ በመጠቃለል ተደምሮ ይከፈልበታል።
    6. ሀ) ንብረትን በባለቤትነት ለማስመዝገብ በተቋቋመ ሰነድ ላይ የሚከፈለው የቴምብር ቀረጥ የሚተመነው በንብረቱ ሰነድ ውስጥ በተወሰነው የንብረቱ ዋጋ ላይ ሆኖ ዋጋው በፌዴራል የአገር ውስጥ ገቢ ባለሥልጣን ተቀባይነት ያገኘ እንደሆነ ነው።
        ለ) በንብረቱ ሰነድ ላይ የተመለከተውን ዋጋ የፌዴራል የአገር ውስጥ ገቢ ባለሥልጣን ያልተቀበለውእንደሆነ፥ ተገቢው የቴምብር ቀረጥ የሚከፈልበት የንብረቱ ዋጋ ለዚሁ ጉዳይ የፌዴራል መንግሥት የገቢዎች ቦርድ በሚሰይመው ኮሚቴ ይወሰናል።

### ፮ ቀረጥ የመክፈል ግዴታ

#### ፮.፩. ግዴታ

    1. ከዚህ በታች በተመለከቱት ንዑስ አንቀጾች በሌላ አኳኋን ካልተገለጸ በስተቀር በአንድ ሰነድ ተጠቃሚ የሆነ ሰው ሰነዱ ላይ የሚተመነውን የቴምብር ቀረጥ የመክፈል ግዴታ አለበት።
    2. በኢትዮጵያ ውስጥ ሰነዱን የሚሠራው ወይም የሚሰጠው ሰው ሰነዱ እንደተፈጸመ የቴምብር ቀረጡን የመክፈል ግዴታ አለበት። ሆኖም አንድ ሰነድ የተሠራው ወይም የተሰጠው ከኢትዮጵያ ውጭ ከሆነ የቴምብር ቀረጡን የመክፈል ግዴታ ያለበት ሰነዱን በኢትዮጵያ ውስጥ መጀመሪያ ያስፈጸመው ሰው ነው።
    3. በኪራይ ውል ውስጥ የተለየ ስምምነት ከሌለ በስተቀር በኪራይ ውል ላይ የሚከፈለውን የቴምብር ቀረጥ የመክፈል ግዴታ ያለበት ተከራይ ነው።
    4. በመያዣ ሰነድ ላይ የሚከፈለውን የቴምብር ቀረጥ ተበዳሪው የመክፈል ግዴታ አለበት።
    5. በንብረት ባለቤትነት ስም ማስመዝገቢያ ሰነድ ላይ ሊከፈል የሚገባውን የቴምብር ቀረጥ ሌላ ስምምነት ከሌለ በስተቀር የመክፈል ግዴታ ያለበት የንብረቱ ባለቤትነት የሚመዘገብለት ሰው ይሆናል።
    6. ውል ወይም ስምምነት የሚመሰርቱ ወገኖች ለቴምብሩ ቀረጥ በጋራና በተናጠል ተጠያቂ ይሆናሉ።
    7. በቅጥር ውል ላይ የሚከፈለውን የቴምብር ቀረጥ የመክፈል ግዴታ የአሠሪው ይሆናል ።
    8. ጉዳያቸውን በግልግል የሚያስወስኑ ወገኖች ለቴምብር ቀረጥ አከፋፈል በጋራና በተናጠል ተጠያቂ ይሆናሉ።
    9. በኅብረት ስምምነት ላይ ለሚከፈለው የቴምብር ቀረጥ አሠሪውና ሠራተኞቹ በጋራና በተናጠል ተጠያቂ ይሆናሉ።

### ፯ ቀረጡ የሚከፈልበት ጊዜና ሁኔታ

#### ፯.፩. ጊዜ

    1. የቴምብር ቀረጥ የሚከፈለው በሚከተለው ጊዜና ሁኔታ ነው፤
        ሀ) በመመስረቻና መተዳደሪያ ጽሑፎች፥ ከምዝገባ በፊት ወይም በምዝገባ ጊዜ፡
        ለ) በግልግል ፥ ውሳኔው ከመሰጠቱ በፊት ወይም በሚሰጥበት ጊዜ፥
        ሐ) በውል ወይም በስምምነት ሰነዶች ላይ፥ ከመፈረማቸው በፊት ወይም በሚፈረሙበት ጊዜ፥
        መ) በኪራይ ወይም በተከራይ አከራይ ውል ላይ ፥ ውሉ ከመፈረሙ በፊት ወይም በሚፈረምበት ጊዜ፥
        ሠ) በማረጋገጫ ሰነድ ላይ፥ማረጋገጫው በሚሰጥበት ጊዜ፥
        ረ) በመያዣ ሰነድ ላይ፡ ከመፈረሙ በፊት ወይም በሚፈረምበት ጊዜ፥
        ሰ) በንብረት ባለቤትነት ስም ማስመዝገቢያ ሰነድ ላይ ፥ የማስመዝገቡ ተግባር ከመፈጸሙ በፊት ወይም በሚፈጸምበት ጊዜ።
    2. ሀ) የሚከፈለው የቴምብር ቀረጥ ከብር ፶ በታች በሚሆንበት ጊዜ፥ ክፍያው ተገቢውን ዋጋ የያዘውን ቴምብር በመለጠፍ ይፈጸማል።
        ለ) የሚከፈለው የቴምብር ቀረጥ ከብር ፶ የበለጠ ሲሆን ወይም የሰነዱ ዓይነትና ሁኔታ ለየት ያለ አሠራርን ሲጠይቅ፥ የፌዴራል መንግሥት የገቢዎች ቦርድ በሚያወጣው መመሪያ መሠረት ቴምብር ከመለጠፍ በሌላ መንገድ ቀረጡ እንዲከፈል ሊያደርግ ይችላል።
    3. ሀ) የቀረጥ ቴምብር በተለጠፈበት ሰነድ የሚሠራ ወይም የሚቀበል ሰው በዚህ ቴምብር ሁለተኛ እንዳይሠራ መሠረዝ አለበት።
        ለ) ቴምብር የተለጠፈበትን ሰነድ የሚቀበሉ ሰዎች ስለቴምብሩ አሰራረዝ የፌዴራል የአገር ውስጥ ገቢ ባለሥልጣን በሚወስነው መሠረት ይፈጽማሉ።
        ሐ) በሰነድ ላይ የተለጠፈ ቴምብር የፌዴራል የአገር ውስጥ ገቢ ባለሥልጣን በሚወስነው መሠረት ካልተሠረዘ ሰነዱ ቴምብር እንዳልተለጠፈበት ይቆጠራል። በዚህ ምክንያት የሚመጣው ኃላፊነት የሚወድቀው በባለጉዳዩ ላይ ሳይሆን የቀረጥ ቴምብር በተለጠፈበት ሰነድ በሚሠራ ወይም በሚቀበል ሰው ላይ ይሆናል።

### ፰ የፌዴራል የአገር ውስጥ ገቢ ባለሥልጣን ሥልጣን

#### ፰.፩. ሥልጣን

የፌዴራል የአገር ውስጥ ገቢ ባለሥልጣን፤

    1. በዚህ አዋጅ መሠረት የተወሰነውን ቀረጥ ለመሰብሰብና ይህን አዋጅ ለማስፈጸም፤
    2. ቀረጥ ከፋዮች ስለቀረጡ አወሳሰን የሚረዱ መዛግብትንና ደብተሮችን፥ ወረቀቶችን፥ ማናቸውንም ልዩ ልዩ ሰነዶችንና ውሳኔዎችን እንዲያቀርቡ ለማድረግና ለመመርመር አስፈላጊ ሆኖ ሲያገኘውም ጉዳዩ የሚመለከተው ሰው እራሱ ቀርቦእንዲያስመረምር ወይም እንዲያስረዳ ለማዘዝ፤
    3. ጉዳዩ የሚመለከተው ቀረጥ ከፋይ በዚህ አንቀጽ ንዑስ አንቀጽ (፪) በተመለከተው መሠረት ለመፈጸም ፈቃደኛ ሳይሆን በቀረ ጊዜ ቀረጡን በግምት ለመወሰንና ለመሰብሰብ ፡
        ሥልጣን ተሰጥቶታል።

### ፱ ይግባኝ የማቅረብ መብት

#### ፱.፩. መብት

የፌዴራል የአገር ውስጥ ገቢ ባለሥልጣን በወሰነው የቴምብር ቀረጥ ሂሣብ የማይስማማ ቀረጥ ከፋይ ባለሥልጣኑ ውሳኔውን በጽሑፍ ካስታወቀበት ቀን አንስቶ ከ፳፩ ቀኖች በማይበልጥ ጊዜ ውስጥ ለፌዴራል ከፍተኛ ፍርድ ቤት ይግባኝ ለማቅረብ ይችላል።

### ፲ የቴምብር ቀረጥ አለመከፈል የሚያስከትለው ውጤት

#### ፲.፩. ውጤት

    1. ማንኛውም ሰነድ በዚህ አዋጅ መሠረት ትክክለኛ የቴምብር ቀረጥ ካልተከፈለበት በስተቀር በውል ወይም በሕግ ማስረጃ የመቀበል ሥልጣን ባለው ሰው ወይም የመንግሥት መሥሪያ ቤት ዘንድ በማስረጃነት ተቀባይነት አይኖረውም፣ ምልክት አይደረግበትም ወይም ማረጋገጫ አይሰጥበትም።
    2. በዚህ አንቀጽ ንዑስ አንቀጽ (፩) የተደነገገው በወንጀል ፍርድ ቤት በሚታይ ክርክር በማስረጃነት የሚቀርቡ ሰነዶችን አይመለከትም።
    3. በዚህ አዋጅ መሠረት በመረጃነት ተቀባይነት ያላገኙ ሰነዶች ሊከፈልባቸው የሚገባው ቀረጥ በሁለት እጥፍ ተከፍሎባቸው በመረጃነት ሊቀርቡ ይችላሉ። ሆኖም በዚህ ሁኔታ የሚከፈለው ቀረጥ ከ፲ ብር ማነስ የለበትም።
    4. ከዚህ በላይ በተመለከቱት ንዑስ አንቀጾች የተወሰነው ቅጣት ተፈጻሚ መሆን በዚህ አዋጅ አንቀጽ ፲፪ መሠረት ከመከሰስ አያግድም።

### ፲፩ ከቀረጥ ነፃ መሆን

#### ፲፩.፩. መብት

    1. ሚኒስትሩ በቂ ምክንያት ሲቀርብለት ከቴምብር ቀረጥ ነፃ ሊያደርግ ይችላል።
    2. የኢትዮጵያ ፌዴራላዊ መንግሥት የፋይናንስ አስተዳደር አዋጅ ቁጥር ፶፯/፲፱፻፹ሀ ተፈጻሚ የሚሆንባቸው የመንግሥት መሥሪያ ቤቶች ከቴምብር ቀረጥ ክፍያ ነፃ ናቸው።
    3. የአስመጪነት የንግድ ሥራ ፈቃድ ያላቸው ነጋዴዎች ለሽያጭ የሚያስመጡት ንብረት በአስመጪዎቹ ስም በሚመዘገብበት ጊዜ የቴምብር ቀረጥ አይከፈልበትም።
    4. መንግሥት ባጸደቃቸው ዓለም አቀፍ ስምምነቶች እና ኮንቬንሽኖች መሠረት ሰነዶች ከቴምብር ቀረጥ ነጻ ሊደረጉ ይችላሉ።
    5. ተመሳሳይ መብት የተሰጠ መሆኑ ሲረጋገጥ ኤምባሲዎችን፡ ቆንስላዎችን፡ እና ዲፕሎማቲክ ሚሲዮኖችን ሚኒስትሩ ከቴምብር ቀረጥ ነጻ ሊያደርጋቸው ይችላል።
    6. የአክሲዮን ድርሻ የምስክር ወረቀት ሲመዘገብ የቴምብር ቀረጥ አይከፈልም።

### ፲፪ ቅጣት

#### ፲፪.፩. ቅጣት

    1. ማንኛውም ሰው፡
        ሀ) ማናቸውንም ቀረጥ ሊከፈልበት የሚገባውን ሰነድ ተገቢው ቴምብር ሳይለጠፍበት ያስፈጸመ ወይም ከምስክርነት በስተቀር የፈረመ እንደሆነ፤
        ለ) ተገቢውን ቀረጥ እንዳይከፍል ለማድረግ በማሰብ የአንድን ሰነድ እውነተኛ ሁኔታ የደበቀ እንደሆነ፤
        ጥፋተኛነቱ በፍርድ ቤት ሲረጋገጥ ከብር ፳፭ሺህ በማያንስና ከብር ፴፭ ሺህ በማይበልጥ የገንዘብ መቀጮና ከ፲ ዓመት በማያንስና ከ፲፭ ዓመት በማይበልጥ ጽኑ እሥራት ይቀጣል።
    2. ማንኛውም ሰው፣
        ሀ) ቴምብር ወይም ቴምብር የተለጠፈበት ወረቀት ለመሸጥ ተፈቅዶለት በዚህ አዋጅ መሠረት የወጡ ደንቦችን የጣሰ እንደሆነ ፣ ወይም
        ለ) ቴምብር ወይም ቴምብር የተለጠፈበት ወረቀት ለመሸጥ ሳይፈቀድለት ፡ የሸጠ ወይም ለመሸጥ ያቀረበ እንደሆነ፣
        ጥፋተኛነቱ በፍርድ ቤት ሲረጋገጥ ከብር ፭ ሺህ በማያንስና ከብር ፳ ሺህ በማይበልጥ የገንዘብ መቀጮና ከ፭ ዓመት በማያንስና ከ፲ ዓመት በማይበልጥ ጽኑ እሥራት ይቀጣል ።

### ፲፫ የተሻረና ጸንቶ የሚቆይ ሕግ

#### ፲፫.፩. ህግ

    1. የቴምብር ቀረጥ አዋጅ ቁጥር ፫፻፴፬/፲፱፻፸፱ ዓ.ም ተሽሮ በዚህ አዋጅ ተተክቷል።
    2. የቴምብር ቀረጥ ደንብ ቁጥር ፪፻፳፩/፲፱፻፶፩ ዓ.ም ድንጋጌዎች ይህን አዋጅ እስካልተቃረኑ ድረስ ጸንተው ይቆያሉ።

### ፲፬ መመሪያ

#### ፲፬.፩. መመሪያ

የፌዴራል መንግሥት የገቢዎች ቦርድ ለዚህ አዋጅ አፈጻጸም አስፈላጊ የሆኑ መመሪያዎችን የማውጣት ሥልጣን ተሰጥቷል።

### ፲፭ አዋጁ የሚፀናበት ጊዜ

#### ፲፭.፩. ጊዜ

ይህ አዋጅ ከግንቦት ፬ ቀን ፲፱፻፺ ዓ.ም ጀምሮ የጸና ይሆናል።

**አዲስ አበባ ግንቦት ፬ ቀን ፲፱፻፺ ዓ.ም**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት

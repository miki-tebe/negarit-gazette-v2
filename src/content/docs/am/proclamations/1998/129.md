---
title: አዋጅ ቁጥር ፩፻፳፱/፲፱፻፺፩
---

# የአዋሽ ተፋሰስ ውኃ ሀብት አስተዳደር ድርጅት ለማቋቋም የወጣ አዋጅ

በአዋሽ ተፋሰስ ውስጥ የሚገኘውን የየብስ ውሀ ሀብት ጥበቃና አጠቃቀም የሚያስተባብር ፤ የሚያስተዳድር ፤ የሚያከፋፍልና የሚቆጣጠር ድርጅት ማቋቋም አስፈላጊ ሆኖ በመገኘቱ ፤ በኢትዮጵያ ፌዴራላዊ ዲሞክራሲያዊ ሪፐብሊክ ሕገመንግሥት አንቀጽ ፶፭(፩) መሠረት የሚከተለው ታውጇል ።

### ፩· አጭር ርዕስ

ይህ አዋጅ “የአዋሽ ተፋሰስ ውሀ ሀብት አስተዳደር ድርጅት ማቋቋሚያ አዋጅ ቁጥር ፩፻፳፱/፲፱፻፺፩” ተብሎ ሊጠቀስ ይችላል ።

### ፪. ትርጓሜ

በዚህ አዋጅ ውስጥ ፤

#### ፩. “ቦርድ”

“ቦርድ” ማለት የአዋሽ ተፋሰስ ውሀ ሀብት አስተዳደር ድርጅት ቦርድ ነው ፤

#### ፪. “ሚኒስትር” እና “ሚኒስቴር”

“ሚኒስትር” እና “ሚኒስቴር” ማለት እንደቅደምተከተሉ የውሀ ሀብት ሚኒስትር እና ሚኒስቴር ነው ፤

#### ፫. “ተፋሰስ”

“ተፋሰስ” ማለት የአዋሽ ተፋሰስ ነው ፤

#### ፬. “የውሀ ሥራዎች”

“የውሀ ሥራዎች” ማለት የውሀ ሀብትን ለማጥናት ፤ አገልግሎት ላይ ለማዋል ፤ ለመቆጣጠር ወይም ለመጠበቅ የሚከናወኑ ሥራዎችማለት ሲሆን ከዚሁጋር የተያያዙ ሌሎች ሥራዎችን ይጨምራል ።

### ፫. መቋቋም

#### ፩.

የአዋሽ ተፋሰስ ውሀ ሀብት አስተዳደር ድርጅት/ከዚህ በኋላ “ድርጅቱ” ተብሎ የሚጠራ እራሱን የቻለ የሕግ ሰውነት ያለው ድርጅት ሆኖ በዚህ አዋጅ ተቋቁሟል ።

#### ፪.

ድርጅቱ ተጠሪነቱ ለሚኒስትሩ ይሆናል ።

### ፬. ዋና መሥሪያ ቤት

የድርጅቱ ዋና መሥሪያ ቤት በአሚባራ ሆኖ እንደአስፈላጊነቱ ቅርንጫፎች ሊኖሩት ይችላሉ ።

### ፭. ዓላማ

የድርጅቱ ዋና ዓላማ በተፋሰስ ውስጥ የሚገኘውን የየብስ ውሀ ሀብት ጥበቃና አጠቃቀም ማስተባበር ፤ ማስተዳደር ፤ ማከፋፈል እና መቆጣጠር ይሆናል ።

### ፮. የድርጅቱ ሥልጣንና ተግባር

ድርጅቱ የሚከተሉት ሥልጣንና ተግባሮች ይኖሩታል ፤

#### ፩.

በተፋሰሱ ውስጥ የሚገኝንና ከአንድ በላይ የሆኑ ክልሎችን አቋርጦ የሚፈስ ወይም የሚያዋስን ውሀን ያስተዳድራል ፤ የወንዞቹን አፈሳሰስ ይቆጣጠራል ፤

#### ፪.

በዚህ አንቀጽ ንኡስ አንቀጽ (፩) በተጠቀሱ ውሀዎችላይ የውሀ ሥራዎች ለመሥራትና በጥቅም ላይ ለማዋል አግባብ ባለው ሕግ መሠረት ፈቃድ ይሰጣል ፤ ይቆጣጠራል ፤

#### ፫.

ፈቃድ ላላቸው ተጠቃሚዎች ውሀ ያከፋፍላል ፤ መንግሥት በሚወስነው ተመን መሠረት የውሀ ጅምላ ክፍያ ያስከፍላል ፤

#### ፬.

የዋና መስኖ አውታሮችና የዋና መስኖ መንገዶች ጥገና ሥራ ያከናውናል ፤ ለሚሰጠውም አገልግሎት በመንግሥት በሚወሰን መመሪያ መሠረት ተጠቃሚዎችን የአገልግሎት ክፍያ ያስከፍላል ፤

#### ፭.

አግባብ ካላቸው ተቋማት ጋር በመተባበር በመስኖ ውሀ አጠቃቀም አንጻር ጥናቶችን በማካሄድ የተሻሻሉ የውሀ ማኔጅመንት ዘዴዎችን ያመነጫል ፤

#### ፮.

በመስኖ ልማት ሥራዎችና ፕሮጀክቶች አካባቢ ጨዋማነት እንዳይከሰት የከርሰ ምድር ውሀ እንቅስቃሴን በመቆጣጠር እርምጃዎች እንዲወሰዱ ያደርጋል፤

#### ፯.

የመስኖ ውሀ ማከፋፈያና ማስወገጃ ህዳጐች ፤ የማግለያ ግድቦች ፤ የውሀ መቆጣጠሪያ በሮችና የጐርፍ መከላከያ ዱጋዎች የሚኒስትሩ መሥሪያ ቤት በሚያወጣው የደህንነት ደረጃ መሠረት መሠራታቸውን ያረጋግጣል ፤ ይቆጣጠራል ፤

#### ፰.

በተፋሰሱ ውስጥ ጐርፍ አደጋ የሚያደርስባቸውን ሁኔታዎችና አጋጣሚዎች ባለማቋረጥ በሚሰበሰቡ መረጃዎች አማካይነት በማጥናት የመከላከያ እርምጃዎች እንዲወሰዱ ያደርጋል ፤ ለዘለቄታ ለመከላከል የሚያስችሉ ሥራዎችንም በእቅድና በተከታታይ ይሠራል ወይም እንዲሰሩ ያደርጋል፤

#### ፱.

የንብረት ባለቤት ይሆናል ፤ ውል ይዋዋላል ፤ በስሙ ይከሳል ፤ ይከሰሳል ፤

#### ፲.

ዓላማውን ከግብ ለማድረስ የሚያስችሉ ሌሎች ተመሳሳይ ተግባሮችን ያከናውናል ።

### ፯. የድርጅቱ አቋም

ድርጅቱ ፤

#### ፩.

ቦርድ ፤

#### ፪.

በቦርዱ አቅራቢነት በሚኒስትሩ የሚሾም አንድ ዋና ሥራ አስኪያጅ ፥እና

#### ፫.

አስፈላጊው ሠራተኞች

ይኖሩታል ።

### ፰. የቦርዱ አባላት

#### ፩.

ቦርዱ ከዘጠኝ የማይበልጡ አባላት ይኖሩታል ።

#### ፪.

የቦርዱ ሰብሳቢና አባላት አግባብ ካላቸው ተቋሞች በመንግሥት ይሰየማሉ ።

### ፱. የቦርዱ ሥልጣንና ተግባር

ቦርዱ የሚከተሉት ሥልጣንና ተግባሮች ይኖሩታል ፤

#### ፩.

በዚህ አዋጅ አንቀጽ ፭ እና ፮ የተመለከቱት የድርጅቱ ዓላማዎች እንዲሁም ሥልጣንና ተግባሮች በሚገባ ሥራ ላይ መዋላቸውን ይከታተላል ፤ ያረጋግጣል ፤

#### ፪.

የድርጅቱን ድርጅታዊ መዋቅር እና ድርጅቱ የሚተዳደርበትን መመሪያ አዘጋጅቶ ለሚኒስትሩ ያቀርባል ፤ ሲፈቀድም ተግባራዊ መሆኑን ያረጋግጣል ፤

#### ፫.

በድርጅቱ ተቀርጸው የሚቀርቡ መመሪያዎችን ይገመግማል ፤ በሚኒስትሩ ሲጸድቅም ተግባራዊ መሆኑን ያረጋግጣል ፤

#### ፬.

ድርጅቱ የሚስፋፋበትን ፤ የሚጠናከርበትንና አሠራሩ የሚሻሻልበትን መንገድ ይቀይሳል ፤

#### ፭.

በድርጅቱ እቅድና ረቂቅ በጀት እና የሥራ ፕሮግራሞች ላይ መክሮ ለሚኒስትሩ ያቀርባል ፤ ሲጸድቅም ተግባራዊነታቸውን ይከታተላል ፤

#### ፮.

ለዋናው ሥራ አስኪያጅ ተጠሪ የሆኑ ሀላፊዎችን ሹመት ያጸድቃል ፤

#### ፯.

በየሦስት ወሩ ስለድርጅቱ የሥራ እንቅስቃሴ ለሚኒስትሩ ሪፖርት ያቀርባል ።

### ፲. የቦርዱ ስብሰባ

#### ፩.

ቦርዱ በሦስት ወር አንድ ጊዜ መደበኛ ስብሰባ ይኖረዋል። ሆኖም አስፈላጊ ሆኖ ሲገኝ በቦርዱ ሰብሳቢ ጥሪ ወይም ከቦርዱ አባላት መካከል ቢያንስ አንድ ሦስተኛው ሲጠይቁ በማንኛውም ጊዜ ሊሰበሰብ ይችላል።

#### ፪.

በስብሰባው ላይ ከግማሽ በላይ አባላት ከተገኙ ምልዓተ ጉባኤ ይሆናል ።

#### ፫.

ቦርዱ ውሳኔ የሚያስተላልፈው በድምጽ ብልጫ ይሆናል። ሆኖም ድምጽ እኩል በእኩል የተከፈለ እንደሆነ ሰብሳቢው ወሳኝ ድምጽ ይኖረዋል ።

#### ፬.

የዚህ አንቀጽ ንዑስ አንቀጽ (፩) (፪) እና (፫) እንደተጠበቀ ሆኖ ፤ ቦርዱ የራሱን የሥነ ሥርዓት ደንብ ያወጣል።

### ፲፩. የድርጅቱ ዋና ሥራ አስኪያጅ ሥልጣንና ተግባር

#### ፩.

ዋና ሥራ አስኪያጁ የድርጅቱ ዋና ሥራ አስፈጸሚ በመሆን ከቦርዱ በሚሰጠው አጠቃላይ መመሪያ መሠረት የድርጅቱን ሥራ ይመራል ፤ ያስተዳድራል ።

#### ፪.

በዚህ አንቀጽ ንዑስ አንቀጽ (፩) የተመለከተው አጠቃላይ አነጋገር እንደተጠበቀ ሆኖ ፤ ዋና ሥራ አስኪያጁ የሚከተሉት ሥልጣንና ተግባሮች ይኖሩታል፤

    ሀ) በዚህ አዋጅ አንቀጽ ፮ ለድርጅቱ የተሰጡትን ሥልጣንና ተግባሮች ሥራ ላይ ያውላል ፤
    ለ) የፌዴራል ሲቪል ሰርቪስ ሕግን መሠረታዊ ዓላማዎች ተከትሎ ሚኒስትሩ በሚያጸድቀው መመሪያ መሠረት የድርጅቱን ሠራተኞች ይቀጥራል ፤ ያስተዳድራል ፤
    ሐ) የድርጅቱን ዓመታዊ ረቂቅ በጀትና የሥራ ፕሮግራም አዘጋጅቶ ለቦርዱ ያቀርባል ፤
    መ) ተጠሪነታቸው ለዋና ሥራ አስኪያጁ የሆኑ የድርጅቱን ሀላፊዎች በመምረጥ ለቦርዱ አቅርቦ ያጸድቃል፤
    ሠ) ለድርጅቱ በተፈቀደው በጀትና የሥራ ፕሮግራም መሠረት ገንዘብ ወጪ ያደርጋል፤
    ረ) ድርጅቱን በሶስተኛ ወገኖች ዘንድ ይወክላል ፤
    ሰ) በየሦስት ወሩ የድርጅቱ የሥራ እንቅስቃሴ ለቦርዱ ሪፖርት ያቀርባል ።

### ፲፪ በጀት

የድርጅቱ በጀት ከሚከተሉት ምንጮች የተውጣጣ ይሆናል፤

    ፩. ድርጅቱ በዚህ አዋጅ መሠረት ከሚሰበስበው የውሃና የአገልግሎት ክፍያዎች፤ እና
    ፪· ከሌሎች ምንጮች ።

### ፲፫‧ የሂሣብ መዛግብት

#### ፩.

ድርጅቱ የተሟሉና ትክክለኛ የሆኑ የሂሣብ መዛግብትን ይይዛል ፤

#### ፪.

የድርጅቱ የሂሣብ መዛግብትና ገንዘብ ነክ ሰነዶች በዋናው ኦዲተር ወይም እሱ በሚሰይማቸው ኦዲተሮች ይመረመራሉ ።

### ፲፬· አዋጁ የሚጸናበት ጊዜ

ይህ አዋጅ ከህዳር ፩ ቀን ፲፱፻፺፩ ዓ.ም· ጀምሮ የጸና ይሆናል።

**አዲስ አበባ ህዳር ፩ ቀን ፲፱፻፺፩ ዓ.ም·**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት
---
title: አዋጅ ቁጥር ፩፻፴፪/፲፱፻፺፩
---

# የኢትዮጵያ የወጪ ንግድ ማስፋፊያ ኤጀንሲ ማቋቋሚያ አዋጅ

የኢትዮጵያ ፌዴራላዊ ዲሞክራሲያዊ ሪፐብሊክ ሕገመንግሥት አንቀጽ ፶፭(፩) መሠረት የሚከተለው ታውጇል ።

#### ፩· አጭር ርዕስ

ይህ አዋጅ “የኢትዮጵያ የወጪ ንግድ ማስፋፊያ ኤጀንሲ ማቋቋሚያ አዋጅ ቁጥር ፩፻፴፪ ፲፱፻፺፩” ተብሎ ሊጠቀስ ይችላል ።

#### ፪· መቋቋም

    ፩· የኢትዮጵያ የወጪ ንግድ ማስፋፊያ ኤጀንሲ (ከዚህ በኋላ “ኤጀንሲው” ተብሎ የሚጠራ) የሕግ ሰውነት ያለውና ራሱን የቻለ የፌዴራል መንግሥት መሥሪያ ቤት ሆኖ በዚህ አዋጅ ተቋቁሟል ።
    ፪· የኤጀንሲው ተጠሪነት ለጠቅላይ ሚኒስትር ይሆናል ።

#### ፫· ዋና መሥሪያ ቤት

የኤጀንሲው ዋና መሥሪያ ቤት አዲስ አበባ ሆኖ እንደአስፈላጊነቱ ቅርንጫፍ ጽሕፈት ቤቶች ይኖሩታል ።

#### ፬· የኤጀንሲው ዓላማ

የኤጀንሲው ዓላማ የሀገሪቱን የወጪ ንግድ ማስፋፋት ይሆናል።

#### ፭. የኤጀንሲው ሥልጣንና ተግባር

ኤጀንሲው የሚከተሉት ሥልጣንና ተግባሮች ይኖሩታል፤

    ፩ የመንግሥትን የወጪ ንግድ ስትራቴጂ መሠረት በማድረግ የሀገሪቱን የወጪ ንግድ ለማስፋፋት የሚያስችሉ የተለያዩ ስልቶችን በመቀየስና ጥናቶችን በማካሄድ ለላኪዎች ልዩ ልዩ ሙያዊ እገዛዎችንና ሥልጠናዎችን መስጠት ፤
    ፪‧ ከወጪ ንግድ ጋር ግንኙነት ያላቸው መሥሪያ ቤቶች አሠራር ለወጪ ንግዱ መስፋፋት በሚያመች መልኩ የተዘጋጀ መሆኑን በማረጋገጥ ላኪዎች የሚገጥሟቸውን ችግሮች እንዲወገዱ ማድረግ ፤
    ፫· በአምራቾች፣ በአቅራቢዎች፣በላኪዎችና በአገልግሎት ሰጪዎች መካከል ቀልጣፋ ግንኙነትና ቅንጅት ያለው አሠራር እንዲኖር ማበረታታት፤
    ፬· · አገሪቱ በውጭ ገበያ ያላትን ተወዳዳሪነት ለማዳበር ስለወጪ ምርቶች የአቅርቦትና የገበያ ጥናት ማካሄድና ለላኪዎች ማሠራጨት ፡
    ፭· በአዳጊ ገበያዎች ውስጥ ለመግባትና አሁን አገሪቷ ባላት ገበያ ውስጥ ተጠናክሮ ለመቆየት የሚያስችል ለየምርቱ የማስተዋወቂያ ስልቶችን በማዘጋጀትና ዘመናዊ የመገናኛ ዘዴዎችን በመጠቀም የማስተዋወቅ ሥራ በማካሄድ የኢትዮጵያ ላኪዎችን ከገዢ ድርጅቶች ጋር ማገናኘት ፤
    ፮· ላኪዎች በተለያዩ አህጉራዊና ዓለምአቀፍ የንግድ ትርዒቶችና ሌሎች የንግድ ማስፋፊያ መድረኮች ላይ እንዲሳተፉ ተገቢውን እገዛ ማድረግ ፤
    ፯· በሌሎች አገሮች ከሚገኙ ተመሳሳይ ተቋማት ጋር የተጠናከረ ትብብር እና ግንኙነትእንዲፈጠር ማድረግ፤
    ፰ ለወጭ ንግድ ሥራ አስፈላጊ የሆኑ መረጃዎችን ከውጭም ሆነ ከአገር ውስጥ ከሚገኙ ምንጮች በማሰባሰብ መረጃዎችን በማጠናቀር፣ በማዘጋጀትና ለተጠቃሚዎች በማሰራጨት ከላኪዎችና ከውጭ ገዢዎች ለሚቀርቡ የንግድ መረጃ ጥያቄዎች መልስ መስጠት፤
    ፱· ለሚሰጣቸው አገልግሎቶች ዋጋ ማስከፈል ፤
    ፲· በዚህ አዋጅ የተሰጡትን ተግባራት ለማከናወን አግባብ ካላቸው የአገር ውስጥም ሆነ የውጭ ድርጅቶች ጋር ግንኙነት ማድረግ ፤
    ፲፩· የንብረት ባለቤት መሆን ፣ ውል መዋዋል ፣ በራሱ ስም መክሰስና መከሰስ ፡
    ፲፪‧ ዓላማዎቹን ከግቡ ለማድረስ የሚያስፈልጉ ሌሎች ተግባራትን ማከናወን ።

#### ፮· የኤጀንሲው አቋም

ኤጀንሲው፡

    ፩‧ የዲሬክተሮች ቦርድ (ከዚህ በኋላ “ቦርዱ” እየተባለ የሚጠራ)፤
    ፪‧ በመንግሥት የሚሾም አንድ ዋና ዲሬክተር፣እና
    ፫· አስፈላጊው ሠራተኞች
ይኖሩታል።

#### ፯· ስለ ቦርድ አባላት

    ፩· ቦርዱ ከመንግሥት መሥሪያ ቤቶችና ከግሉ ዘርፍ የተውጣጡ በመንግሥት የሚሰየሙ ሰባት አባላት ይኖሩታል።
    ፪· የቦርዱ ሰብሳቢ ከአባላቱ መካከል በመንግሥት ይመደባል ።

#### ፰‧ የቦርዱ ሥልጣንና ተግባር

ቦርዱ የሚከተሉት ሥልጣንና ተግባሮች ይኖሩታል፤

    ፩· የኤጀንሲውን የረዥምና የአጭር ጊዜ ዕቅድ እንዲሁም ዓመታዊ የሥራ ፕሮግራምና በጀት መርምሮ ለመንግሥት ያቀርባል ፡ ሲፈቀድም አፈጻጸሙን ይከታተላል፤
    ፪‧ የኤጀንሲውን ድርጅታዊ መዋቅር ይወስናል ፤ ይህንን አዋጅ መሠረት በማድረግ የሚዘጋጁ የኤጀንሲውን ድርጅታዊ መዋቅርና የውስጥ ደንቦች ያፀድቃል ፣ ተግባራዊነታቸውንም ይከታተላል ፤
    ፫‧ የፌዴራል ሲቪል ሰርቪስ ሕግን መሠረታዊ መርሆዎች በመከተል የኤጀንሲው ሠራተኞች የሚቀጠሩበትንና የሚተዳደሩበትን መመሪያዎች ያጸድቃል ፤ የሠራተኞችን የደመወዝ ስኬልና ሌሎች የማነቃቂያ ክፍያዎችን ይወስናል ፣ ተግባራዊነታቸውንም ይከታተላል ፤
    ፬· ኤጀንሲው ከአገር ውስጥና ከውጭ አገር ተቋማት ጋር የሚያደርጋቸውን ስምምነቶች ያፀድቃል ፤
    ፭· ኤጀንሲው ለሚሰጣቸው አገልግሎቶች የሚያስከፍለውን የክፍያ ተመኖች ይወስናል ፤
    ፮. የኤጀንሲውን የሥራ አመራር አባላት ቅጥር ፣ ምደባና ስንብት ያጸድቃል ፡
    ፯. የኤጀንሲውን የሥራ አፈጻጸምና የሂሣብ ሪፖርት በየስድስት ወሩ ገምግሞ ከአስተያየት ጋር ለጠቅላይ ሚኒስትር ጽሕፈት ቤት ያቀርባል ።

#### ፱· የቦርዱ ስብሰባ

    ፩ _ ቦርዱ በሶስት ወር አንድ ጊዜ መደበኛ ስብሰባ ያደርጋል፤ ሆኖም አስፈላጊ ሆኖ ሲገኝ ሰብሳቢው በማናቸውም ጊዜ አስቸኳይ ስብሰባ ሊጠራ ይችላል ።
    ፪ በቦርዱ ስብሰባ ላይ ከግማሽ በላይ የሚሆኑት አባላት ከተገኙ ምልዓተ ጉባዔ ይሆናል ።
    ፫· የዚህ አንቀጽ ንዑስ አንቀጽ (፪) እንደተጠበቀ ሆኖ ቦርዱ ውሳኔ የሚሰጠው በድምፅ ብልጫ ይሆናል ፤ ሆኖም ድምፁ እኩል ለእኩል የተከፈለ ከሆነ ሰብሳቢው ወሳኝ ድምዕ ይኖረዋል ።
    ፬· የዚህ አንቀጽ ድንጋጌዎች እንደተጠበቁ ሆነው ቦርዱ የራሱን የስብሰባ ሥነሥርዓት ደንብ ሊያወጣ ይችላል ።

#### ፲ የዋና ዲሬክተሩ ሥልጣንና ተግባር

    ፩‧ ዋና ዲሬክተሩ የኤጀንሲው ዋና ሥራ አስፈጻሚ ሆኖ ከቦርዱ በሚሰጠው አጠቃላይ መመሪያ መሠረት የኤጀንሲውን ሥራ ይመራል ፡ ያስተዳድራል ።
    ፪· በዚህ አንቀጽ ንዑስ አንቀጽ (፩) የተመለከተው አጠቃላይ አነጋገር እንደተጠበቀ ሆኖ ዋና ዲሬክተሩ፤
        ሀ) በዚህ አዋጅ አንቀጽ ፭ የተመለከቱትን የኤጀንሲውን ሥልጣንና ተግባሮች ሥራ ላይ ያውላል ፤
        ለ) የኤጀንሲውን የሥራ ፕሮግራምና በጀት አዘጋጅቶ ለቦርዱ ያቀርባል ፣ ሲፈቀድም ሥራ ላይ ያውላል፤
        ሐ) ለኤጀንሲው በተፈቀደለት በጀትና የሥራ ፕሮግራም መሠረት ገንዘብ ወጪ ያደርጋል ፤
        መ) ይህንን አዋጅ መሠረት በማድረግ የኤጀንሲውን ድርጅታዊ መዋቅርና የውስጥ ደንቦች አዘጋጅቶ ለቦርዱ ያቀርባል : ሲፈቀድም ተግባራዊ ያደርጋል ፡
        ሠ) የኤጀንሲውን የሠራተኛ አስተዳደር መመሪያ ፣ የደመወዝ ስኬልና ሌሎች የማነቃቂያ ክፍያዎችን አጥንቶ ለቦርዱ ያቀርባል ፣ ሲፈቀድም ተግባራዊ ያደርጋል፤
        ረ) ከሦስተኛ ወገኖች ጋር በሚደረጉ ግንኙነቶች ኤጀንሲውን ይወክላል ፤
        ሰ) የኤጀንሲውን የሥራ አፈጻጸምና የሂሣብ ሪፖርት አዘጋጅቶ ለቦርዱ ያቀርባል ፤
    ፫‧ ዋና ዲሬክተሩ ለኤጀንሲው ሥራ ቅልጥፍና ባስፈለገ መጠን ሥልጣንና ተግባሩን በከፊል ለኤጀንሲው ሌሎች ኃላፊዎችና ሠራተኞች በውክልና ሊሰጥ ይችላል ።

#### ፲፩ በጀት

የኤጀንሲው በጀት ከሚከተሉት ምንጮች የተውጣጣ ይሆናል፤

    ፩. በፌዴራል መንግሥት ከሚሰጠው የበጀት ድጐማ፤
    ፪· ከሚሰበሰበው የአገልግሎት ክፍያ እና
    ፫· ከዕርዳታ፣ ከስጦታ እና ከማናቸውም ሌሎች ምንጮች ከሚገኝ ገቢ።

#### ፲፪ የሂሣብ መዛግብት

    ፩· ኤጀንሲው የተሟሉና ትክክለኛ የሆኑ የሂሣብ መዛግብት ይይዛል።
    ፪· የኤጀንሲው የሂሣብ መዛግብትና ገንዘብ ነክ ሰነዶች በዋናው ኦዲተር ወይም እርሱ በሚሰይመው የውጭ ኦዲተር በየዓመቱ ይመረመራሉ።

#### ፲፫ የተሻረ ሕግ

የኢትዮጵያ የንግድ ማስተባበሪያ የመረጃ ልውውጥ ማዕከል ማቋቋሚያ የሚኒስትሮች ምክር ቤት ደንብ ቁጥር ፳ ፲፱፺ በዚህ አዋጅ ተሽሯል።

#### ፲፬ መብትና ግዴታ ስለማስተላለፍ

የኢትዮጵያ የንግድማስተባበሪያና የመረጃ ልውውጥ ማዕከል መብትና ግዴታዎች ለኤጀንሲው ተላልፈዋል።

#### ፲፭ አዋጁ የሚፀናበት ጊዜ

ይህ አዋጅ ከህዳር ፲፭ ቀን ፲፱፻፺፩ ዓ.ም ጀምሮ የጸና ይሆናል።

**አዲስ አበባ ህዳር ፲፭ ቀን ፲፱፻፺፩ ዓ.ም**

> ##### ዶ/ር ነጋሶ ጊዳዳ
>
> ##### የኢትዮጵያ ፌዴራላዊ ዲሞክራሲያዊ ሪፐብሊክ ፕሬዚዳንት